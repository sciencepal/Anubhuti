মহারাণী  শতপুষ্পার কিস্তিমাত সংঘমিত্রা  রায়চৌধুরী ------------------------------------------------ চারিপাশ ঘিরে প্রাচীর হয়ে দাঁড়িয়ে বিন্ধ্যপর্বতরাজি, ইতস্তত বিক্ষিপ্ত ঘন খেজুরবন, গাছগুলি সুপক্ক সুবর্ণকান্তি খেজুরে পরিপূর্ণ। তারই মাঝে সম্পন্ন বৈভবশালী বিস্তৃত সুবিশাল জনপদ..... সুবর্ণসুন্দর নগরী খাজুরবাহিকা। ৯৫০ খ্রীষ্টাব্দে উত্থান তন্ত্র উপাসক চান্দেলা রাজপুত রাজাদের, এই চান্দেলা রাজাদের রাজধানী নগরীই এই সুবর্ণসুন্দর নগরী খাজুরবাহিকা। অতীব রূপসী ব্রাহ্মণকন্যা হেমবতী ও দেবতা চন্দ্রদেবের মিলনে জাত অতি পরাক্রমী শৌর্যশালী পুত্র চন্দ্রবর্মণের হাতেই প্রতিষ্ঠিত চান্দেলা রাজবংশ ও পত্তন এই খাজুরবাহিকা নগরীর। ভিন্ন জনমতে মহাজ্ঞানী চন্দ্রাত্রেয় থেকে উদ্ভব শক্তিশালী চান্দেলা রাজবংশের এবং স্থাপনা খাজুরবাহিকা নগরীর। মতান্তরে জঝৌতি রাজ্যের চান্দেলা রাজবংশের রাজাদের রাজধানী নগরীই এই খাজুরবাহিকা।  বিভিন্ন জনমত যাই থাক, চান্দেলা রাজবংশ মহান পরাক্রমশালী, তাদের রাজা চন্দ্রবর্মণ এবং চান্দেলা রাজ্যের রাজধানী নগরীও খাজুরবাহিকা। পরাক্রমী রাজা চন্দ্রবর্মণ বড়ো মাতৃভক্ত। নিদ্রিতাবস্থায় স্বপ্নে দর্শন করেন মাতাকে। স্বপ্নেই আদেশপ্রাপ্ত হন অদৃষ্টপূর্ব শ্রেষ্ঠতম দেবমন্দির স্থাপনার। রাজ্যবিস্তারের স্বার্থে গঠিত হচ্ছিলো অট্টালিকা, প্রাসাদ, দুর্গ। নগরায়ন ঘটছিলো মাহোবা, কালীঞ্জর, দুধাই, আজাইগড়, চাঁদপুর, মদনপুর, দেওগড়ের.... রাজধানী নগরী খাজুরবাহিকাকে কেন্দ্র করে। সহস্রাধিক কুলিক, নির্মাতা, কারিগরি শিল্পী নিয়োজিত সুবিশাল মহান কর্মযজ্ঞে। রাজা চন্দ্রবর্মণের রাজত্বকালেই এই কর্মকাণ্ডের সাথে যুক্ত হোলো স্বপ্নাদ্দিষ্ট মাতৃমিনতি রক্ষায় বিবিধ মন্দির নির্মাণকার্যও।  কার্যক্রমের দায়িত্বও হস্তান্তরিত বংশানুক্রমিক রাজাদের উদ্যোগী পৃষ্ঠপোষকতায়। একাধিক অনুপম মন্দির স্থাপিত হয় খাজুরবাহিকার বিভিন্নদিশায়। কঠিন বেলেপাথরে নির্মিত অভূতপূর্ব মন্দিররাজি..... ইন্দো-আর্য স্থাপত্যশৈলীতে অতুলনীয় অনুপম মন্দিরের কারুশিল্পশোভা। নির্মাণকার্যে নগরান্তর, রাজ্যান্তরের নির্মাণশিল্পীরাও নিয়োজিত। রাজা যশোবর্মণের রাজত্বকাল..... খাজুরবাহিকার গরিমা উত্তরোত্তর বৃদ্ধিপ্রাপ্ত। নগরপ্রান্তে পুণ্যতোয়া শিবসাগর ঘিরে পুবগোষ্ঠী, পশ্চিমগোষ্ঠী, দক্ষিণগোষ্ঠীতে নির্মিত হয় অগ্ন্যুৎপাতের লাভায় উৎপন্ন পাথরের মন্দির। কালক্রমে রাজবংশের গরিমা শ্রেষ্ঠত্বের চূড়ান্তে। যোদ্ধার জাত চান্দেলা রাজারা অমিত বিক্রমের অধিকারী। খালিহাতে সিংহকে সোহাগ করা চান্দেলা রাজাদের অতিপ্রিয় বিনোদন। রাজবংশের প্রতীকও এই সিংহসোহাগরত রাজাধিরাজ। সুখে, সম্পদে, শান্তিতে, বিক্রমে অনতিক্রম্য ভারতীয় উপমহাদেশের চান্দেলা রাজবংশ। রাজ্যের রক্ষণাবেক্ষণ রাজা ও রাজপুরুষদের হাতে। মন্দিররাজির দায়িত্বভার পূজারীগণ, কর্মীদল, দেবদাসীদের হাতে।  বৈভবময় রাজধানী নগর খাজুরবাহিকা পরিণত মহানগরীতে। খাজুরবাহিকা জয়ের উদ্দেশ্যে আকৃষ্ট হয় গজনির সুলতান মামুদ। আক্রান্ত হয় খাজুরবাহিকা, চান্দেলা রাজ্য। কিন্তু সৌভাগ্যবশত প্রবল পরাক্রমী চান্দেলারাজ সম্রাট বিদ্যাধরের হাতে পরাজিত গজনির সুলতান মামুদ। রাজ্যসীমার সুরক্ষা বৃদ্ধিপ্রাপ্ত মহারাজা বিদ্যাধরের নির্দেশে। কিন্তু কয়েকবছর পরে দ্বিতীয়বার আক্রমণ করে সুলতান মামুদ, এবারেও পরাজিত হয়। যুদ্ধজয়ের স্মারকরূপে নির্মাণ আরম্ভ নবতম সর্বশ্রেষ্ঠত্বের দাবীদার কাণ্ডারীয় মহাদেব মন্দিরের। এযাবৎ কেবলমাত্র রাজা, রাজধানী, রাজ্যবিস্তার, যুদ্ধবিগ্রহ, নগরায়ন, মন্দিরনির্মাণ আর রাজবিক্রমের চক্রেই আবর্তিত ছিলো খাজুরবাহিকা। এরপরে খাজুরবাহিকার গতিময়তা কিঞ্চিৎ দিকপরিবর্তন করলো, ধাবিত হোলো গতানুগতিকতা ছেড়ে ভিন্নদিশায়। ১০৩০ খ্রীষ্টাব্দ, চান্দেলা রাজ্যের সুন্দরতম শিল্পনিদর্শন কাণ্ডারীয় মহাদেব মন্দির নির্মিতপ্রায়। সুলতান মামুদের পরাজয়ে রাজা, রাজধানী, রাজ্যবাসী উদ্বেলিত। যুদ্ধজয়ের স্মারকরূপী অদ্বিতীয় কাণ্ডারীয় মহাদেব মন্দির... বৈচিত্র্যময়তায়, গঠনপ্রণালীতে, স্থাপত্যে, ভাস্কর্যে। নির্মাণকাজ সমাপ্তপ্রায়, শেষলগ্নের আয়োজনে মন্দিরপ্রতিষ্ঠার দিনকয়েক পূর্বে অপরাহ্নে পদস্থ রাজপুরুষেরা এবং মহামাত্য এসেছেন মন্দির পরিদর্শনে।  মন্দিরের প্রবেশদ্বারে তোরণরূপী পাথরকোঁদা ফুলের মালা, মন্দিরশিখরটি মূলমন্দিরের অবিকল ক্ষুদ্র প্রতিকৃতি। পাঁচভাগে বিভক্ত সমগ্র মন্দিরটির স্তম্ভ, মন্দিরগাত্র, অন্দর-বাহির সর্বত্র অনিন্দ্যসুন্দর কারুকার্যময়। পাথরে খোদাই করা অপরূপ কারুকার্য.... উড়ন্ত দেবদেবী, কামুক অপ্সরা, সুরসুন্দরী, লতাপাতা, শার্দূল ও নানাবিধ পশুপক্ষী, বিভিন্নবেশে নরনারী, প্রেমিক-প্রেমিকা, এমনকি মৈথুনমূর্তিও! বীরভদ্র, গণেশ ও সপ্তমাতৃকারা মূর্ত মন্দিরগাত্রের কুলুঙ্গিতে কুলুঙ্গিতে। গর্ভগৃহে কষ্টিপাথরে নির্মিত আরাধ্যদেব শিব। তেজোময়তায় ও আবেগপ্রবণতায় অলৌকিক উত্তেজক মিথুনমূর্তি কাণ্ডারীয়র মন্দিরগাত্রে, নিখুঁত নির্মাণ, নিখুঁত ভাস্কর্য। থমকে দাঁড়ালেন মহামাত্য অনন্তবর্মা এমনই এক মৈথুনরত মূর্তির সম্মুখে। পশ্চাতে অন্যান্য রাজপুরুষেরা, কারিগরি শিল্পীরা, পুরোহিতগণ এবং দেবদাসীরাও। ঠিক এইখান থেকেই কাহিনীর গতানুগতিকতার  অভিমুখ পরিবর্তিত হয়ে অন্যদিশায় মোড় নিলো। অদ্ভুত এক মৈথুনমূর্তি.... এক পুরুষ ও সমবেত তিন রমণীর রমণদৃশ্য পাথরে প্রস্ফুটিত। এখানেই শেষ নয়। মহামাত্য অনন্তবর্মার চোখে প্রকট হোলো তিন রমণীর মুখাবয়ব। অবিকল তাঁর পরিচিত তিন রমণীর। একটি মুখ দেবদাসী শিবাঙ্গীর, আরেকটি মুখ নগরনটী সুদত্তার, তৃতীয় মুখটিও তাঁর অতি পরিচিত। কিন্তু পুরুষটির মুখ? প্রথম দুই নারীর মুখাবয়ব অস্বাভাবিক নয়, জনপদনন্দিনীদের মুখাবয়ব রাজশিল্পীর কারুশিল্পে, বিষয়টি বোধগম্য, যুক্তিগ্রাহ্য। কিন্তু ঐ তৃতীয় নারীর সাথে সঙ্গমরত পুরুষটি? এ কী করে সম্ভব? অনন্তবর্মা নীরবে রইলেন ঠিকই, তবে তাঁর মনে সন্দেহের তীক্ষ্ম কাঁটাটা বিঁধেই রইলো। আকাশে শুক্লা সপ্তমীর অর্ধচাঁদ, নিদ্রামগ্ন খাজুরবাহিকা মহানগরী। গভীর রজনীতে চিন্তান্বিত মহামাত্য অনন্তবর্মা নিজভবনের ছাদে অস্থির পদচারণারত। রাজা ও রাজপরিবারের হিতাকাঙ্খী বিশ্বাসভাজন অনন্তবর্মা সম্পর্কে সমগ্র রাজ্যবাসী একবাক্যে বলে থাকে, "অনন্তবর্মা প্রয়োজনে চান্দেলা রাজবংশের জন্য নিজেকে বলিদানও দিতে পারে।"  এহেন অনন্তবর্মার চোখে সেই মৈথুন মূর্তির তৃতীয় নারীর সাথে পুরুষটির মুখচ্ছবিই বারংবার উদ্ভাসিত। রাত্রি অতিক্রান্তপ্রায়। দৃষ্টি নিবদ্ধ অর্ধচন্দ্রমার বুকের কলঙ্কে, পরিস্ফুটিত হোলো চন্দ্রাবতীর মুখখানি। মহারাজ বিদ্যাধরের কনিষ্ঠ ভ্রাতৃবধূ চন্দ্রাবতী। দরিদ্র বৈদ্যকন্যা চন্দ্রাবতী, মৈথুন মূর্তির তৃতীয় নারীমুখ।রাজানুগ্রহে তার পিতা চন্দ্রশীল নিযুক্ত বর্তমানে রাজবৈদ্যের সহকারীরূপে।  চন্দ্রাবতীর অসামান্য রূপে বিমোহিত মহারাজের বৈমাত্রেয় কনিষ্ঠ ভ্রাতা শশীধর। শশীধরের মাতা সামান্যা দাসীমাত্র, তথাপি মহারাজ তাদের স্বীকৃতি দিয়েছেন পরিবারের অংশরূপে। উদারমনা স্নেহপরায়ন মহারাজ আপন করে নিয়েছেন শশীধরকে কনিষ্ঠ ভ্রাতা ও তার মাতাকে বিমাতারূপে। শশীধরের মনোবাঞ্ছা পূরণে, মহারাজের উদ্যোগে  শশীধর এবং চন্দ্রাবতী বিবাহবন্ধনে আবদ্ধ। চন্দ্রাবতী অতীব সুন্দরী। খাজুরবাহিকাতে প্রচারিত, চন্দ্রাবতীর রূপ মহারাজের প্রপিতামহী হেমবতীর সাথে তুলনীয়। মহারাজ নিজেও ভগ্নীসমা ভ্রাতৃবধূটির প্রতি অত্যন্ত স্নেহশীল। দুর্বল প্রকৃতির শশীধর হয়তোবা চন্দ্রাবতীর জন্য যথেষ্ট উপযুক্ত নয়, মহারাজের কিঞ্চিৎ আক্ষেপটি অনন্তবর্মার অজানাও নয়। শশীধর দুর্বল প্রকৃতির, লঘুমনা, রাজকার্যেও তেমন দক্ষ নয়, কিন্তু মহারাজের প্রতি অত্যন্ত শ্রদ্ধাশীল। শশীধরের প্রতি মহারাজও স্নেহশীল বটে, তবে বুদ্ধিমতী চন্দ্রাবতীর প্রতি মহারাজ আস্থাশীল। অবশ্য এই বিবাহে চন্দ্রাবতী অথবা তার পিতা, কারুরই কোনো আপত্তি ছিলো না, রাজপরিবারের আত্মীয় হয়ে ওঠার জাগতিক মোহ অবশ্যই ছিলো হতশ্রী পরিবারটির। অন্যদিকে, চন্দ্রাবতীর পিতা চন্দ্রশীল কন্যার বিবাহের পরে রাজবৈদ্যের সহযোগী নিযুক্ত হওয়ায় রাজভবন সংলগ্ন গৃহে বসবাসের সুযোগ পেয়েছে। একমাত্র মাতৃহীন কন্যার নিকট থাকতে পারার সুযোগলাভে মহারাজ ও রাজপরিবারের অতি বশংবদে পরিণত চন্দ্রশীল। চন্দ্রাবতী প্রসঙ্গে কোনোরূপ কু-ইঙ্গিত মহারাজ বিদ্যাধর সহ্য করবেন কিনা, তাও সন্দেহযোগ্য। সুতরাং অনন্তবর্মার দুশ্চিন্তাও দ্বিগুণ বৃদ্ধি পেয়েছে, প্রমাণ করতেই হবে। চিন্তাজালের ফাঁসে আবদ্ধ অনন্তবর্মার বিনিদ্র রজনী যাপিত হোলো নিজভবনের ছাতেই। পূর্বাকাশের রক্তিমাভায় অনন্তবর্মার মনে নতুন এক উপায় উদ্ভাবিত হোলো সমস্যা সমাধানের। প্রাতর্ভ্রমণের পরেই অনন্তবর্মা চন্দ্রশীলকে সংবাদ পাঠালেন। অনন্তবর্মার পাচনপ্রক্রিয়ায় গোলযোগ দেখা দিয়েছে, সঙ্গে জ্বরভাব, ঔষধ প্রয়োজন। ঔষধপত্রসহ চন্দ্রশীল অবিলম্বে উপস্থিত হলেন মহামাত্য অনন্তবর্মার নিজগৃহের রুদ্ধদ্বার শয়নকক্ষে। অনন্তবর্মা বিকালে সম্পূর্ণ সুস্থ। একবার পৌঁছলেন কাণ্ডারীয় মহাদেব মন্দিরের শেষপর্যায়ের নির্মাণকার্য পরিদর্শন করতে। দ্রুতগতিতে চলছে মন্দিরের শেষমুহুর্তের ঘষামাজার কাজ, মন্দিরপ্রতিষ্ঠার মাত্র সপ্তাহকাল বাকী। অনন্তবর্মা প্রধান রাজশিল্পী তরুণ বসন্তসেনের সাথে আলোচনা শুরু করলেন, নির্মাণকার্যের খুঁটিনাটি সম্বন্ধে। সন্ধ্যা সমাগত, মূর্তিকার, শিল্পী, শ্রমিক, কুলিক.... সকলেরই কর্মবিরতি সেদিনের মতো। মহামাত্যের মুখে খোদিত মূর্তিসকলের  নির্মাণের মুন্সিয়ানার প্রশংসা ‌‍শুনে হাসিমুখে এগিয়ে এগিয়ে এসেছে আরো তিন তরুণ সহযোগী মূর্তিকার.. শ্রীমন্ত, সুদেব ও নীলাক্ষ। বার্তালাপের মধ্যেই অকস্মাৎ অনন্তবর্মার মনে হোলো, একটি দৃষ্টি অগোচরে তাঁকে অনুসরণ করছে, গভীরভাবে নিরীক্ষণ করছে।  স্বভাবসঙ্গত অসম্ভব ক্ষিপ্রতায় অনন্তবর্মা পশ্চাতে ঘুরে দৃষ্টিনিক্ষেপ করলেন। ছায়ামূর্তির মতো, শিকারী ব্যাঘ্রের মতো সন্তর্পণে নিঃশব্দ পদক্ষেপে অগ্রসর হলেন নির্দিষ্ট অভিমুখে। সুদৃশ্য কারুকার্যময় প্রস্তর স্তম্ভের আড়ালে এক রমণী.... সুতনুকা, দেবী জগদম্বী মন্দিরের দেবদাসী। তার হাতের তাম্রপাত্রে সন্ধ্যারতির উপচার। একটি দীপ হাতে নিয়ে মন্দিরের কুলুঙ্গিতে দীপক প্রজ্বলিত করছে। একাকী অনন্তবর্মা হাসলেন, "রজ্জুতে সর্পভ্রম!" অনন্তবর্মা ফিরে এলেন পূর্বতন স্থানে, দিবালোক অপসৃত, রাজশিল্পীকুল ব্যস্ত কর্মসমাপনে, যন্ত্রাদি সংরক্ষিত স্থানে রেখে তারা গৃহাভিমুখী। অনন্তবর্মা স্তিমিত আলোকে পুনরায় পর্যবেক্ষণ করলেন নির্দিষ্ট মৈথুনমূর্তিটি। মন্দির প্রতিষ্ঠার ধার্য দিন সপ্তাহকালমাত্র পরে। একটি সম্পূর্ণ দিন অতিবাহিত, সম্পূর্ণ সূত্রহীন। প্রমাণ আবশ্যক। গত কয়েকদিনের অমানুষিক পরিশ্রমের ফলে অনন্তবর্মা যথেষ্ট ক্লান্ত। পরিশ্রান্ত অনন্তবর্মা শয়নকক্ষে প্রবেশ করলেন। যুদ্ধবিদ্যা ও রাজকার্য পরিচালনায় দক্ষ অনন্তবর্মার চিত্রকলাতেও ব্যুৎপত্তি আছে, তবে তা একান্তেই সুরক্ষিত। অনন্তবর্মার অবসর বিনোদনও বটে। শয্যায় উপবিষ্ট হয়ে অনন্তবর্মা দীপালোক উজ্জ্বল করে দিলেন, তারপর তৈলচিত্র নির্মাণের বিশেষ একখণ্ড রেশমবস্ত্রের উপর চিত্রিত করলেন মন্দিরগাত্রের মৈথুন মূর্তিটি। বহুক্ষণ আঁকিবুঁকির পরে অনন্তবর্মার গুম্ফের নীচে ফুটে উঠলো বঙ্কিম হাসি। ফুৎকারে দীপ নির্বাপিত করে অনন্তবর্মা শয়ন করলেন। তাঁর নিদ্রার বিশেষ প্রয়োজন। পরপ্রভাতেই অনন্তবর্মা মহারাজের সাক্ষাৎপ্রার্থী, বিশেষ প্রয়োজনে। দাসী মহারাজের ব্যক্তিগত বিশ্রামকক্ষে নিয়ে গেলো অনন্তবর্মাকে। তৃতীয় কোনো ব্যক্তি অনুপস্থিত থাকার আর্জি অনন্তবর্মার। মহারাজ নির্দেশ দিলেন দাসী ও প্রহরীকে। মহারাজ বিদ্যাধর ও মহামাত্য অনন্তবর্মার রুদ্ধদ্বার বৈঠকের পরে মহারাজ চিন্তিত, তাঁর ভ্রুকুটি স্পষ্ট। সাক্ষাৎকারের পরে মহারাজ অমাত্য ও পারিষদবর্গের বিশেষ সভা আহ্বান করলেন, বৈকালে। সভায় আলোচনা সামান্যই, রাজপুরোহিতের সাথে আরেকবার আলোচনা হবে মন্দিরপ্রতিষ্ঠার নির্ধারিত সময় সম্পর্কে। এই বৃহত্তর কর্মযজ্ঞে কোনো ত্রুটি না থেকে যায়। সর্বাপেক্ষা শুভমুহুর্তের জন্য প্রয়োজনে মন্দিরপ্রতিষ্ঠার নির্ঘণ্ট পরিবর্তিত হতে পারে, বর্তমান কর্মসূচীকে স্থগিত রেখে। সভাভঙ্গ হলে সভাসদরা নিজনিজ বাসভবনের উদ্দেশ্যে প্রস্থান করলেন। অনন্তবর্মার বাসভবনটি মন্দিরপ্রাঙ্গন অতিক্রম করেই। অনন্তবর্মার দৃষ্টিগোচরে এলো একজোড়া ছায়ামূর্তি। প্রায়ান্ধকার পরিস্থিতি হলেও তিনি অনুমান করতে পারলেন, ছায়ামূর্তিদুটি কার? পরদিন প্রাতঃকালে অনন্তবর্মা ও চন্দ্রশীলকে সঙ্গে নিয়ে মহারাজ কাণ্ডারীয় মহাদেব মন্দিরগাত্রের মৈথুনমূর্তিটি পরিদর্শনে এলেন। তখনো পর্যন্ত শিল্পী শ্রমিকরা তাদের কাজ শুরু করে নি। জনশূন্য মন্দিরপ্রাঙ্গন। মহারাজ বিস্ময়াভিভূত, আবেগাপ্লুত। এতো সুন্দর নির্মাণশৈলী, কারুকার্য! সম্পূর্ণ মন্দির পরিদর্শন করে মহারাজকে নিয়ে অনন্তবর্মা অবশেষে এসে দাঁড়ালেন নির্দিষ্ট মৈথুনমূর্তির সামনে। মহারাজ বিস্মিত, এতো নিখুঁত শিল্পকর্ম! স্পর্শ না করলে অনুধাবন করা অসম্ভব যে এগুলি পাথরের মূর্তিমাত্র। নারী অবয়বগুলিকে মহারাজও সনাক্ত করতে পারলেন, কিন্তু পুরুষটি কে? মহারাজের দৃষ্টির অর্থোদ্ধার করে অনন্তবর্মা সামান্য হেসে হাতের মুষ্টিতে ধরে রাখা একখণ্ড চারকোল দিয়ে পুরুষমূর্তিটির শ্মশ্রুগুম্ফ এঁকে দিলেন। মহারাজ বিস্ফারিত অচঞ্চল দৃষ্টিতে চেয়ে মূর্তিটির ‌মুখের দিকে। অনন্তবর্মা নিম্নকণ্ঠে মহারাজকে জানালেন, "মন্দিরপ্রতিষ্ঠা স্থগিত রাখা বিশেষ প্রয়োজন।" মহারাজ প্রত্যুত্তরে কেবল বললেন, "বিশেষ সান্ধ্যকালীন সভায় চন্দ্রশীল এবং অনন্তবর্মা উভয়ই থাকবে কেবল।" মহারাজের ব্যক্তিগত বিশ্রামকক্ষে জরুরি ভিত্তিতে আপতকালীন সান্ধ্যবৈঠকের নির্ধারিত সময়ে উপস্থিত অনন্তবর্মা ও চন্দ্রশীল। সভায় পৌঁছে অনন্তবর্মা দেখলেন আগে থেকেই ওখানে উপস্থিত প্রধান রাজশিল্পী বসন্তসেন, শ্রীমন্ত, জগদম্বী মন্দিরের দেবদাসী সুতনুকা এবং শুধুমাত্র চক্ষুদুটি উন্মুক্ত করা কালোপোশাক পরা যথেষ্ট বলশালী অপরিচিত একপুরুষ। অনন্তবর্মা যারপরনাই বিস্মিত, তাঁদের আসার পূর্বেই এই গোপন সভাটির কথা তো মহামাত্য হিসাবে তাঁর জানা থাকার কথা ছিলো, কিন্তু অনন্তবর্মাকে জানানো হয় নি।  অনন্তবর্মা ও চন্দ্রশীল কক্ষে প্রবেশ করামাত্রই কক্ষদ্বার রুদ্ধ হোলো। দ্বারের বাইরেই সশস্ত্র প্রহরা। কিঞ্চিৎ অস্বস্তিবোধ করেন অনন্তবর্মা। চন্দ্রশীলকে জিজ্ঞাসা করলেন মহারাজ, "এবিষয়ে আপনার বক্তব্য কী? চন্দ্রাবতী আপনার কন্যা, আমার ভ্রাতৃবধূ, উভয়ের মান-সম্মান জড়িত শুধুমাত্র নয়, চান্দেলা রাজবংশের খ্যাতি অখ্যাতির প্রশ্নটিও এক্ষেত্রে সর্বাংশে জড়িত।" অনন্তবর্মা কিছু একটা বলতে যাচ্ছিলেন, মহারাজ হাতের ইশারায় থামিয়ে দিলেন। মহারাজকে যেন বড়ো অচেনা মনে হচ্ছে অনন্তবর্মার। চন্দ্রশীল ভেঙে পড়েছে এপ্রশ্নের উত্তর দিতে গিয়ে, জোড়হাতে অবরুদ্ধকণ্ঠে বললো, "মহারাজ, আপনি যেমন সমীচীন মনে করেন, তেমন শাস্তি দেবেন অপরাধীকে, এমনকি চন্দ্রাবতীও যদি অপরাধী হয় তাও। এধরনের জঘণ্যতম কর্মের যোগ্যশাস্তিই অপরাধীর অবশ্যই পাওয়া উচিৎ।"  মহারাজ অনন্তবর্মার দিকে তাকিয়ে বললেন, "আপনার কি মত এবিষয়ে?" অনন্তবর্মা একবিন্দুও ইতস্ততঃ না করে বললেন, "সর্বাগ্রে প্রয়োজন  অপরাধীকে সনাক্ত করা, তারপর শাস্তির ব্যবস্থা!" মহারাজ স্মিতহাস্যে বললেন, "অপরাধী সনাক্ত হয়েছে, শীঘ্রই গ্রেপ্তারও হবে।" হাতে তালি দিলেন মহারাজ। বিশ্রামকক্ষ সংলগ্ন কক্ষটির দ্বার উন্মুক্ত হোলো, প্রহরীরা ধরেধরে নিয়ে এলো পিছমোড়া করে হাত শৃঙ্খলাবদ্ধ করা ষড়যন্ত্রীদের....... নীলাক্ষ, সুদেব, সুদত্তা ও শিবাঙ্গীকে। কিছু বলতে গিয়েও স্তব্ধ হলেন অনন্তবর্মা। বলশালী পুরুষটি মুখের আস্তরণ খুলেছে, নগরনটী সুদত্তার দ্বারপাল, বর্ষকাল পূর্বেই নিয়োজিত মাত্র, বাস্তবে মহারাজের গুপ্তচর। অনন্তবর্মার মুখ পাংশু শুষ্ক। মহারাজ প্রহরীকে ডাকার আগেই চকিতে একটি ঘটনা ঘটে গেলো। মহামাত্য অনন্তবর্মা অঙ্গুরীয়র বিষাধার থেকে বিষপান করে ফেললো। শ্বেতপাথরের মেঝেতে পড়ে থাকা দেহটি, মুখমণ্ডল বিষক্রিয়ায় নীলাভ। চন্দ্রশীল হাঁটু গেড়ে বসে নাড়িস্পন্দন পরীক্ষা করে, অনন্তবর্মার বিস্ফারিত চোখদুটির পাতায় হাত রেখে বন্ধ করে দিলো। অনন্তবর্মা মৃত। মহারাজ প্রহরী ও ভৃত্যদের নির্দেশ দিলেন সব রাজপুরুষদের সংবাদ দিতে। অনন্তবর্মার সৎকার যথোচিত মর্যাদায় করার নির্দেশ দিলেন।  ঐরাত্রেই এক স্মরণসভা আয়োজিত হোলো। স্মরণসভার পরে আহ্বায়িত ঐ নৈশ আলোচনাসভাতেই মহারাজ ঘোষণা করলেন, প্রাতঃকালীন সভায় যেন উপস্থিত পারিষদবর্গ প্রত্যেকেই নিশ্চিতরূপেই উপস্থিত থাকে। আমন্ত্রিত উপস্থিত সকলকে বিদায় জানিয়ে মহারাজ অন্তঃপুরের দিকে গেলেন, মহারাণীর মহলে। ****** অন্দরমহলে মহারাণী অপেক্ষায় ছিলেন মহারাজের। চান্দেলা রাজবংশের রাণীদের পিতৃদত্ত নাম পরিবর্তিত হয় মহারাণীর পদমর্যাদায় উন্নীত হলেই। মহারাণীকে মহারাণী সম্বোধন করাই নিয়ম হলেও লোকচক্ষুর অন্তরালে মহারাজ বিদ্যাধর মহারাণীকে স্নেহভরে শতপুষ্পা বলেই ডাকেন। মহারাজ বিদ্যাধর বাস্তবিকই মহারাণী শতপুষ্পার গুণমুগ্ধ। মহারাজ জানতে চাইলেন মহারাণীর কাছে, "শতপুষ্পা, আমি বিশেষ আগ্রহী, তোমার এই রহস্যভেদের রহস্যময় কাহিনী শুনতে"। কপট রাগ দেখিয়ে মহারাণী খুশিমনে রাজমাতার কক্ষে যাবার আগে বলে গেলেন, "ক্রমশঃ প্রকাশ্য"। মহারাজও মহারাণীর ক্ষুরধার বুদ্ধির জন্য আন্তরিকভাবেই গর্বিত। তাঁর রাজকার্য পরিচালনার একটি অংশের মুসাবিদায় অন্তঃপুরে মহারাণী শতপুষ্পার হস্তক্ষেপ থাকেই। প্রাতঃকালীন সভায় প্রথমেই মহামাত্য অনন্তবর্মার আত্মহত্যার ও মৃত্যুর জন্য কিয়ৎক্ষণ নীরবতা পালন করে শোকজ্ঞাপন করা হোলো। তারপর মহারাজ নিজ সিদ্ধান্তগুলি জানিয়ে ঘোষণা করলেন, "পূর্বঘোষিত নির্ঘণ্ট অনুসরণ করেই কাণ্ডারীয় মহাদেব মন্দিরের স্থাপনা হবে। কাণ্ডারীয় মহাদেব মন্দিরের পৃথক দেবদাসী থাকবে না। যতদিন শারীরিকভাবে সক্ষম থেকে দেবদাসী বৃত্তি পালন করতে পারবে ততদিন দেবদাসী সুতনুকার হাতেই জগদম্বী ও কাণ্ডারীয় মহাদেব এই দুই মন্দিরের দায়িত্ব থাকবে। তাকে সহায়তা করার জন্য এই দুই মন্দিরে দু'জন নবনিযুক্ত দেবদাসী থাকবে। দেবদাসী শিবাঙ্গী ফিরে যাবে তার নিজের বাসভূমি কালচুরিতে। তার সঙ্গে যাবে তার জ্যেষ্ঠা ভগ্নী, নগরনটী সুদত্তা এবং তাদের প্রণয়ীরা, নীলাক্ষ ও সুদেব। নজরবন্দি থাকলেও অবশ্যই তারা নির্দিষ্ট মাসোহারা পাবে। চন্দ্রশীল রাজবৈদ্য নিযুক্ত হবেন, কারণ রাজবৈদ্য স্বেচ্ছাবসর নিতে চান বয়সজনিত কারণে।" এরপর মহারাজ ঘোষণা করলেন, "আমার কনিষ্ঠ ভ্রাতা শশীধর সস্ত্রীক যাবে কালীঞ্জর দুর্গের শাসনভার নিয়ে, রাজ্যসীমার সুরক্ষা বৃদ্ধির কারণে। শত্রুদমন করার মূলসূত্র হোলো নিজেদের সুরক্ষাবৃদ্ধি।" নতুন একগুচ্ছ ঘোষণায় সকলে বিস্মিত, আপ্লুত এবং অবশ্যই রাজ্যবাসী আনন্দিত তাদের প্রিয় মহারাজ বিদ্যাধরের বিচক্ষণতায়। পারিষদবর্গকে মহারাজ নির্দেশ দিলেন, "মন্দিরপ্রতিষ্ঠা সংক্রান্ত এবং রাজপরিবার ও রাজ্যের নিরাপত্তা বিষয়ক সমস্ত জটিলতা দূরীভূত। মহামাত্য পদটি আপাতত বিলুপ্ত থাকবে। অমাত্য পারিষদবর্গের সমবেত সহযোগিতায় রাজ্য পরিচালনা সম্পাদিত হবে। মন্দিরপ্রতিষ্ঠার পূর্বে মাত্র চারটি দিন অবশিষ্ট, মন্দিরপ্রতিষ্ঠা উপলক্ষ্যে রাজ্যব্যাপী উৎসব শুরু হোক।" সভা শেষে প্রত্যেককে নিজনিজ দায়িত্বভার যথাযথভাবে পালনের নির্দেশ দিয়ে প্রত্যেক সংশ্লিষ্ট রাজকর্মচারী এবং আপামর রাজ্যবাসীকে মহারাজ আসন্ন উৎসবের শুভেচ্ছা ও অভিনন্দন জানালেন। মহারাজ বিদ্যাধর উৎসবের সূচনা ঘোষণা করার অনতিবিলম্বেই সমগ্র খাজুরবাহিকা নগরী উৎসবের আনন্দে মুখর হয়ে উঠেছে। উৎসবমুখরতার পাশাপাশি মহামাত্য অনন্তবর্মার আত্মহত্যার সংবাদটিও দাবানলের মতোই ছড়িয়েছে। অবিশ্বাস্য! প্রবল রাজভক্ত অনন্তবর্মাই কিনা শেষে চান্দেলা রাজবংশের পতন ঘটাতে চেয়ে গভীর ষড়যন্ত্রে লিপ্ত হয়েছে? অবশেষে মহারাজের নিকটে এই চক্রান্তের তথ্য ফাঁস হতেই শাস্তি এড়াতে অঙ্গুরীয়র বিষাধার থেকে বিষপান করে আত্মহত্যা? কী সাংঘাতিক! এর পরবর্তী তিনটি দিন চূড়ান্ত কর্মব্যস্ততায় কাটলো খাজুরবাহিকা সুবর্ণ নগরীর রাজা থেকে প্রজা, ধনী থেকে দরিদ্র, শিশু থেকে বৃদ্ধ.... নারী-পুরুষ নির্বিশেষে। অবশেষে মহাদিনের মাহেন্দ্রক্ষণ.... কোজাগরী পূর্ণিমা। জাঁকজমকপূর্ণ অনুষ্ঠানের মধ্য দিয়ে প্রতিষ্ঠিত হোলো সর্বৈব অদ্বিতীয় কাণ্ডারীয় মহাদেব মন্দির। আনন্দ ও আড়ম্বরে সমস্ত  খাজুরবাহিকাবাসী। কিন্তু স্বয়ং মহারাজা বিদ্যাধরের মন অতীব চঞ্চল আসন্ন রাত্রির জন্য। মহারাণী প্রতিজ্ঞাবদ্ধ, কোজাগরী পূর্ণিমার রাত্রিতে মহারাজকে শোনাবেন রহস্যভেদের রহস্যময় কাহিনীটি। মন্দিরপ্রতিষ্ঠার আনুষ্ঠানিক ক্রিয়াকর্মের সমাপনান্তে নগরবাসী ব্যস্ত মন্দিরপ্রাঙ্গনের দেবদাসী নৃত্যানুষ্ঠান দর্শনে। উৎসবের মর্যাদার যাথার্থ্য প্রমাণে মহারাজের আদেশে সেদিন দেবদাসী নৃত্যানুষ্ঠান সর্বসাধারণ্যে উন্মুক্ত। মহারাজ কিছুক্ষণ উপস্থিত থেকে শারীরিক ক্লান্তির কারণে বিশ্রামের অনুমতি চাইলেন রাজমাতার কাছে। মহারাণীও চললেন মহারাজের বিশ্রামের ব্যবস্থা করতে। দাসীদের অব্যাহতি দিলেন। নৃত্যোৎসব উপভোগ করুক সবাই। উৎসবমুখর খাজুরবাহিকার রাজপ্রাসাদে মহারাজের বিশ্রাম ও বিনোদন কক্ষে দু'জনে কেবল। মহারাণীর সাথে বিনোদন কক্ষে অবসর বিনোদনে মহারাজ বিদ্যাধর, দু'জনেই দাবা খেলায় ভারী আসক্ত এবং যারপরনাই পারদর্শী। দাবার ছকে মহারাণী পঞ্চরঙ্গ চাল দিলেন। কিছুক্ষণ নিরীক্ষণ করে মহারাজ অট্টহাসিতে ফেটে পড়লেন, মহারাণীও যোগ দিলেন সে হাসিতে। দাবার চালে মহারাজ হেরে গেছেন মহারাণীর কাছে, কিস্তিমাত। মহারাজ মহারাণীকে আলিঙ্গনাবদ্ধ করে কোলে তুলে নিয়ে চললেন রাজপ্রাসাদের ছাতে, ঝুলনায়। দীপালোকে সুসজ্জিত খাজুরবাহিকা, মন্দিরপ্রাঙ্গন মুখরিত সঙ্গীত, বাদ্য, নৃত্যে। মহারাণী বললেন, "একখানি তৈলচিত্রের স্থান পরিবর্তিত পরিলক্ষিত হওয়া এবং তার সম্পর্কে দাসীদের জিজ্ঞাসাবাদের সময় চন্দ্রাবতীর ঐ বিষয়ে উপর্যুপরি হয়ে যুক্তির অবতারণা খাড়া করাতেই প্রথম সন্দেহ উপস্থিত হয়। এরপর চন্দ্রাবতীকে প্রতি পদক্ষেপে অনুসরণ ও পর্যবেক্ষণের জন্য গুপ্তচর নিয়োগ করা। প্রাপ্ত তথ্যের ভিত্তিতে আরো গুপ্তচর নিযুক্ত, শ্রীমন্ত শিল্পীরূপে, সুতনুকা দেবদাসীরূপে এবং নগরনটীর দ্বারপালরূপে বলশালীকে। মহারাজ, আপনি প্রতিনিয়ত যুদ্ধবিগ্রহ ও রাজকার্যে সদাব্যস্ত, তাই ব্যতিব্যস্ত করা সমীচীন মনে হয় নি আপনাকে। আমার সন্দেহ হয়েছিলো গজনির সুলতান মামুদের দ্বিতীয়বার আক্রমণের সময়ই। মামুদ জানতে পারলো কিভাবে, কালীঞ্জর দুর্গে আপনার অবস্থানের কথা? অত্যন্ত গোপনীয় ও সুরক্ষিত থাকে এরূপ তথ্য, মহারাজের অত্যন্ত নিকটবর্তী মুষ্টিমেয় অতিবিশ্বস্ত ব্যক্তিবর্গ ব্যতিরেকে তা জানা সম্পূর্ণ অসম্ভব। তারপর গত একবছরেরও অধিক সময়ের যেসকল গুপ্ত ও গুরুত্বপূর্ণ তথ্য উদ্ঘাটিত, তা তো আপনি গুপ্তচরদের মুখেই শুনেছেন। অনন্তবর্মা চন্দ্রাবতীর প্রাক্তন প্রণয়ী। শশীধরের সাথে বিবাহের প্রতিশোধস্পৃহায় অনন্তবর্মা ও চন্দ্রাবতী উভয়েই উত্তপ্ত ছিলো। দু'জনেই একত্রিত ও সহমত হয়েই তাই বিগত কয়েকবছর ধরেই এই চক্রান্ত। প্রথমবার সুলতান মামুদের সাথে গোপন আঁতাত ও ষড়যন্ত্র ফলপ্রসূ না হওয়াতেই এই দ্বিতীয় ষড়যন্ত্র। এই সকল বিস্তারিত খবর সংগ্রহের যাবতীয় কৃতিত্ব গুপ্তচরদের। অত্যন্ত ঘৃণ্য চক্রান্ত, মহারাজের সাথে চন্দ্রাবতীর অবৈধ সম্পর্কের কথা প্রচারিত হলে শশীধরকে অনন্তবর্মা উস্কানি দিয়ে মহারাজের সাথে দ্বন্দ্বযুদ্ধে অবতীর্ণ করাবে, এবং বিষ মাখানো ব্যাঘ্রনখ এবং বিষ মাখানো অস্ত্রাঘাতে মহারাজ বিদ্যাধরের মৃত্যু নিশ্চিত হলে, প্রবল রাজানুরাগী সেজে অনন্তবর্মা শশীধরকেও তৎক্ষণাৎ হত্যা করবে। চান্দেলা রাজবংশের পতন হবে এবং রাজসিংহাসন দখল করবে অনন্তবর্মা। রাণী হবে চন্দ্রাবতী, কারাগারে নিক্ষিপ্ত হবেন রাজমাতা, মহারাণী এবং শশীধরের মাতা। চন্দ্রাবতী ভুলক্রমে মহারাজের যৌবনের প্রারম্ভের তৈলচিত্রটি অনন্তবর্মার হাতে তুলে দেওয়াতেই গোলযোগ উপস্থিত হয়। একটি ছোট্ট ভুল অনন্তবর্মার, চন্দ্রাবতীর প্রতি অগাধ আস্থায় মোড়ক খুলে তৈলচিত্রটি না দেখেই শিল্পীর হাতে তুলে দেয়। শিল্পী রাতারাতি প্রতিকৃতি করে নিয়ে মোড়কাবদ্ধ অবস্থাতেই তৈলচিত্রটি ফেরত দেয় অনন্তবর্মাকে। এবং রাতের অন্ধকারেই সে সেই মোড়কাবদ্ধ তৈলচিত্রটি পৌঁছে দেয় চন্দ্রাবতীর হাতে। চন্দ্রাবতীও অন্ধকারেই রাজপ্রাসাদের অলিন্দের দেওয়ালে টাঙিয়ে দেয় স্বস্থানে, কিন্তু বাঁকা করে। এটি চান্দেলা রাজপ্রাসাদে একটি অসম্ভব কাজ, কারণ তৈলচিত্র রক্ষণাবেক্ষণের জন্য নির্দিষ্ট দাসী আছে। সেই দাসীই সর্বপ্রথম বিষয়টি মহারাণীকে জানায়। অবশ্য এই ভুলের কারণেই চন্দ্রাবতীও অনন্তবর্মার রোষানলে পড়ে। পরবর্তী ঘটনা তো মহারাজ সবই জানেন।" মহারাজ বিদ্যাধর মুগ্ধ হয়ে শুনছিলেন মহারাণীর প্রতিটি কথা। সত্যিই অনস্বীকার্য মহারাণী শতপুষ্পার সচেতনতা, মহারাজ ও চান্দেলা রাজবংশের প্রতি প্রেম ও দায়িত্ববোধের মাত্রা। মহারাজ বিদ্যাধর একাধারে গর্বিত এবং একাধারে কৃতজ্ঞ মহারাণীর কীর্তিতে। মহারাজের বক্ষলগ্না মহারাণীর চিবুক স্পর্শ করে মহারাজ বললেন, "এবার খাজুরবাহিকায় চান্দেলা রাজবংশের রাজমুকুট ও রাজসিংহাসনের সুযোগ্য উত্তরাধিকারী আসবে, মহারাজ বিদ্যাধরের বলবত্তা ও মহারাণী শতপুষ্পার বুদ্ধিমত্তা নিয়ে।" কোজাগরী পূর্ণিমার উজ্জ্বল চন্দ্রালোকে উদ্ভাসিত মহারাণী শতপুষ্পার রক্তরাঙা গাল দুখানি। মৃদুগলায় মহারাণী শতপুষ্পার উক্তি, "অথবা সুযোগ্যা উত্তরাধিকারিণী...!" মহারাজ মহারাণীর প্রেমালাপের সাক্ষী রইলো উৎসবমুখর খাজুরবাহিকার উন্মুক্ত আকাশে উদ্ভাসিত পূর্ণশশী। (বিশেষ দ্রষ্টব্য: স্থান, কাল ও কয়েকটি চরিত্রের ঐতিহাসিক সত্যতা থাকলেও, কাহিনীর বাঁধুনি ও বিস্তার এবং যাদেরকে ঘিরে কাহিনীর অপরাধমূলক পরিস্থিতি দানা বেঁধে উঠেছে, তা সম্পূর্ণই কাল্পনিক।) ------------------------------------------ © সংঘমিত্রা রায়চৌধুরী 

