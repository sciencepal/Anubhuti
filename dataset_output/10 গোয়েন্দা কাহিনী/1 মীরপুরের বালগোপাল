(এক) ১৬ই অক্টোবর,১৯৪৭ "তোমরা চলে যাও।আমি এই বাড়ি ছেড়ে কোথাও যাবোনা।আমার পূর্বপুরুষের ভিটে।মরতে হলে এখানেই মরবো।তোমরা যাও।সময় নষ্ট করোনা।" বললেন খানবাহাদুর শাহজাহান খান সাহেব। "আহা আব্বু,আপনি বুঝতে পারছেন না।এখন এসব আবেগের সময় নয়।আমাদের পালাতে হবে।পূর্ব পাকিস্তানেও সে তো আপনারই সম্পত্তি।সময় থাকতে ওখানে জমিদারি কিনে রাখা হয়েছে।আমাদের কোন অসুবিধে হবেনা।আর দেরী করার সময় নেই।স্টেশনে পৌঁছতে হবে।" "বললাম তো আমি যাব না।তোমরা যাও।"খানবাহাদুর আদেশের সুরে বললেন। " আব্বু, এরকম বলবেন না।আপনাকে ছেড়ে আমরা কি যেতে পারি?তাহলে আমরাও যাব না।মরতে হলে সবাই একসাথে মরবো।" খানবাহাদুর খান সাহেব আরাম কেদারা ছেড়ে উঠে দাড়ালেন।তারপর বললেন,"তর্ক কোরনা।আমার আদেশ।তোমরা যাও।" সবাই বেড়িয়ে যাবার পর খান সাহেব উঠে সদর দরজায় তালা লাগালেন।কয়েক মাস আগে অবধি এই বাড়ি ভরা কত মানুষ ছিল,দাসদাসী, আত্মীয়স্বজন,আশ্রিত, এসো জন বস জনে এ মহল গমগম করতো।দেশভাগের অভিশাপ বাংলাদেশের কত সংসার ধ্বংস করে দিল।এত বড় প্রাসাদ আজ শ্মশানপুরী।খান সাহেব একা কুম্ভ হয়ে আগলে আছেন তার পূর্বপুরুষের ভিটে।কিছু ক্ষন শূন্য উঠোনে দাঁড়িয়ে থেকে তিনি বাড়ির পেছনে গেলেন ধীর পায়ে হেঁটে।বালগোপাল জিউএর মন্দিরের তালা খুললেন।এই মন্দির তাঁর ছোটি বিবি আয়েশা,ওরফে পার্বতী দেবীর জন্য বানিয়ে দিয়েছিলেন তিনি।হিন্দুর মেয়ে কি ভাবে খান সাহেবের বিবি হয়ে পার্বতী থেকে আয়েশা হল,সে অনেক বড় গল্প।খানসাহেব এই বাল গোপাল জিউএর মন্দির বানিয়েছিলেন বলে সমাজে অনেক কথা উঠেছিল সেই সময়।গোড়া মুসলিম সমাজ তীব্র প্রতিবাদ জানিয়েছিল।হিন্দুরাও অসন্তোষ প্রকাশ করেছিল।কিন্তু খান সাহেব তাঁর অর্থ,প্রতিপত্তি ব্যবহার করে সেই প্রতিবাদ দমন করেছেন।কিন্তু আজ সময় বদলেছে।আজ আর কেউ ছেড়ে কথা বলবে না।খান সাহেব নিজে কোনদিন মন্দিরের ভিতর পা রাখেন নি। কিন্তু আজ আর সময় নেই।আজ ঢুকতেই হবে।পিয়ারী আয়েশার বালগোপাল জিউকে বাঁচাতেই হবে।আর সময় নেই।যে কোন সময় বাড়ি আক্রমণ হতে পারে।আরে দেরী নেই।ওরা আসছে। ******************************** (দুই) ১০ই আগস্ট,২০১৯ শনিবার সকালটার সঙ্গে একটা অন্যরকম ভালোলাগা জড়িয়ে থাকে।সারা সপ্তাহের শেষে দুটো দিন একদম নিজের।সকালে যোগাসন শেষ করে পেপার আর চা নিয়ে বসেছি।টাপুরদির কড়া নির্দেশ,যতই ব্যস্ত থাকি,রোজ সকালে যোগাসন করতেই হবে।নইলে আমার অ্যাসিস্ট্যান্ট পদ খারিজ।অগত্যা..।আমি জন্ম আলসে।একদম সকালে উঠতে পারিনা।কিন্তু কিছু করার নেই। ফোনটা বাজছে।পেপারটা নামিয়ে খুঁজে বার করলাম ফোনটা বালিশের তলা থেকে।অর্জুন দা?এতো সকালে? "হ্যালো।হ্যাঁ অর্জুন দা?গুড মরনিং।কি ব্যাপার?বল?" "গুড মরনিং মিস ওয়াটসন।আছো কেমন?" "দিব্যি।তোমার খবর কি?" "আমিও দিব্যি।আচ্ছা শোন,যে জন্য তোমায় ফোন করা।আমাদের দেশের বাড়িতে প্রতি বছর জন্মাষ্টমীর পুজো খুব ধুমধাম করে হয়।তিন দিনের অনুষ্ঠান।যাবে নাকি?ছুটি ম্যানেজ করতে পারবে?"অর্জুন দা জিজ্ঞাসা করলো। নিশ্চয়ই টাপুর দি বলেছে আমায় ফোন করতে।তার মানে কি টাপুরদিও যাচ্ছে?জিজ্ঞাসা করলাম, " টাপুর দি যাচ্ছে তো?" অর্জুন দা কাঁচুমাচু মুখে বললো, "তোমার দিদিকে তো জানোই।কিছু ঝেড়ে কাশে না কখনও।" মনে মনে খুব হাসলাম।টাপুরদিকে তো চিনি।অর্জুনদা বেচারা ওর মনের তল পাচ্ছে না। "আচ্ছা অর্জুন দা,একটু সময় দাও।জানাচ্ছি তোমায়।" আমি মিতুল।ভালো নাম মৈথিলি সেন।একটি বহুজাতিক সফটওয়্যার সংস্থায় কর্মরতা।যারা 'টাপুরদির গোয়েন্দাগিরি' পড়েছো,তারা আশা করি আমায় মনে রেখেছো।আর যারা পড় নি,তাদের জন্য ছোট্ট করে আমাদের পরিচয় দিয়ে দেই।টাপুরদি,মানে সঙ্ঘমিত্রা ব্যানার্জি, আমার স্কুলের সিনিয়ার,তিন বছরের বড় আমার থেকে।অনেক বছর বিদেশে কাটিয়ে দেশে ফিরেছে বছর খানেক হল।টাপুরদির ষষ্ঠ ইন্দ্রিয় অত্যন্ত তীক্ষ্ণ। বেশ কিছু জটিল রহস্য সমাধান করে বেশ নাম করেছে ইদানীং।এরকমই একটা কেসে আমাদের অর্জুন দার সাথে আলাপ।অর্জুন দা কসবা থানার ইন চার্জ। দারুন মানুষ। অর্জুন দার ফোনটা রেখে টাপুরদিকে ফোন লাগালাম। "হ্যাঁ রে মিতুল, বল।" ফোনের ও প্রান্ত থেকে টাপুরদির গলা পাওয়া গেলো। "অর্জুন দা ফোন করেছিলো, টাপুরদি।ওদের দেশের বাড়িতে জন্মাষ্টমী পুজোর নেমন্তন্ন করতে।তুমি জানো নিশ্চয়ই।" "হুম জানি।" "যাবে?"আমি জিজ্ঞাসা করলাম। "এখন তো তেমন কোন কাজ নেই।ঘুরে আসাই যায়।তুই ছুটি পাবি?" "তুমি গ্রীন সিগনাল দিলে চেষ্টা করবো।তিন চার দিনের জন্য তেমন সমস্যা হবে না আশা করি।"আমি বললাম। " তাহলে দ্যাখ।" (তিন) ২০শে আগস্ট,২০১৯ আজ আমরা এসে পৌঁছোলাম মীরপুরে।কলকাতা থেকে গাড়িতে আসতে ঘন্টা দুয়েক লেগেছে।অর্জুন দা আমাদের সাথেই এলো।সকাল সকাল রওনা দিয়েছিলাম।বেলা দশটার মধ্যে পৌঁছে গেছি।মীরপুরে এসেই যে জিনিসটা লক্ষ্য করছি,রাস্তাঘাট চওড়া,বেশ পরিষ্কার পরিচ্ছন্ন।রাস্তার দুই ধারে অনেক গাছ।অর্জুন দার কাছে রাস্তায় আসতে আসতে তার পরিবারের গল্প শুনলাম। অর্জুনদার প্রপিতামহ থাকতেন বর্তমান বাংলাদেশের যশোর জেলায়।দেশভাগের আগেই পরিস্থিতি দেখে তিনি এ পার বাংলায় মীরপুরের জমিদারি কিনে রাখেন মীরপুরের তদানীন্তন জমিদার খানবাহাদুর শাহ জাহান খানের পুত্রদের থেকে।ভেবেছিলেন, যদি পরিস্থিতি খারাপ হয়,তাহলে চলে আসবেন এখানে।মীরপুরে সেই সময় মুসলিম প্রজার সংখ্যা বেশি ছিল।শাহজাহান খানের পূর্বপুরুষেরা হিন্দু প্রজাদের সাথে ভালো ব্যবহার করেননি।শোনা যায় খানবাহাদুর খানসাহেব এক হিন্দু কন্যার পানিগ্রহন করেন,এবং তারপরে তাঁর মনোভাবের বদল হয়।তিনি সেই হিন্দু স্ত্রীর জন্য এক বালগোপালের মন্দিরও প্রতিষ্ঠা করেন বাড়ির মধ্যেই।দেশভাগের পর সেই অস্থির সময়ে ছেলেরা তদানিন্তন পূর্ব পাকিস্তানে পালিয়ে গেলেও শোনা যায় খানসাহেব বাড়ি ছেড়ে যেতে অস্বীকার করেন।একদল নিজেরই ধর্মের মানুষের হাতে মৃত্যুবরণ করেন তিনি।বালগোপালের মন্দিরের গর্ভগৃহে নাকি হামলাকারীরা বালগোপালের মহামূল্যবান অষ্টধাতুর মূর্তি খুঁজে পায় নি।সেই রাগে তারা মন্দির ভেঙ্গে দেয়।  এর বছরখানেক পরে অর্জুনদার প্রপিতামহ পূর্বপাকিস্তানের পাট চুকিয়ে সপরিবারে এপার বাঙলায় মীরপুরে চলে আসেন।খানসাহেবের এই বিশাল বাড়ি সারিয়ে নিয়ে বাস করতে শুরু করেন।পুরো মীরপুরের জমিদারি তিনি খরিদ করেছিলেন।অর্থবান মানুষ ছিলেন তিনি,ছিলেন দূরদর্শী।দেশভাগের আগে থেকেই নিজের সম্পত্তি ধীরে ধীরে এ দেশে সরিয়ে ফেলেছিলেন তিনি।মীরপুরকে তিনি সুন্দর করে সাজিয়ে তোলেন।পুকুর খনন করেন,জায়গায় জায়গায় ফলমূলাদির বাগান তৈরি করান।বাড়ির নাম দেন 'রায়ভবন'।বাগানের একপ্রান্তে বালগোপালের মন্দির পুনর্নির্মাণ করিয়ে মূর্তি প্রতিষ্ঠা করেন জন্মাষ্টমী তিথিতে ।সেই থেকে প্রতি বছর ধুমধাম করে জন্মাষ্টমী পালিত হয় রায়ভবনে। ১৯৫৬ সালে জমিদারি বিলুপ্তিকরন বিল পাশ হলে রায়েরাও গনতান্ত্রিক ভারতবর্ষের সাধারণ নাগরিক হিসেবে পরিগনিত হন।তার দুই বছর পরে অর্জুনদার প্রপিতামহ দীনেন্দ্রপ্রতাপ রায়ের মৃত্যু হয়।মন্দিরের চাতালে তার মৃতদেহ পাওয়া যায় এক সকালে।শরীরে কোন আঘাতের চিহ্ন ছিল না।কিন্তু পুরো শরীর নীল হয়ে গিয়েছিলো।ডাক্তার জানান তীব্র বিষক্রিয়ায় মৃত্যু হয়েছে ওনার।হয়তো সর্পদংশন। কিন্তু দুদিন আগেই বাগান পরিষ্কার হয়েছিল। অ্যাসিড ছড়ানো হয়েছিলো। দীনেন্দ্রপ্রতাপ রায়ের মৃত্যুরহস্যের আজ পর্যন্ত কিনারা হয়নি। (চার) রায়ভবনের গেট দিয়ে আমাদের গাড়ি ঢুকলো।বিশাল গেট।টাপুরদি জিজ্ঞাসা করলো,"এই গেট নিশ্চয়ই পরবর্তীকালে বানানো? " অর্জুন দা সপ্রশংস দৃষ্টিতে টাপুরদির দিকে তাকিয়ে বললো, "ঠিক বলেছো।এই গেট আমার ঠাকুরদার আমলে বানানো।যেই কারণে গেটে রাধাকৃষ্ণর অবয়ব নকশা করা।" জন্মাষ্টমী উপলক্ষে রায়ভবন সরগরম। দূরদূরান্ত থেকে আত্মীয়স্বজনেরা প্রতিবছর এই সময় মীরপুরে আসেন।ভীষন আন্তরিকতার সাথে আমাদের অভ্যর্থনা করা হল।এখানে আসার আগে যেটুকু দ্বিধা ছিলো মনে,সেটুকুও মূহুর্তেই ঘুচে গেল।অর্জুনদার মা তো ভীষণই অমায়িক মানুষ।এত আদরের সাথে গ্রহণ করলেন আমাদের, মনেই হলনা আমরা ওনার অচেনা,প্রথমবার দেখছেন আমাদের।সবার সাথে পরিচয় হবার পর,কাকীমা, মানে অর্জুনদার মা বললেন,"তোমরা ফ্রেশ হয়ে জলখাবার খেয়ে নাও।তারপর কর্ত্তাবাবার সাথে দেখা করে এসো।" অর্জুনদা জিজ্ঞাসা করলো,"কর্ত্তাবাবা কোথায় মা?" কাকীমা বললেন," কাল থেকে শরীরটা ভালো নেই।রাতে একটু জ্বর ছিলো। সকালে বিছানা থেকে উঠতে দেইনি রে।শুয়ে থাকতে কি আর চান?ওনার তো সবসময়ই মনে হয় উনি তদারকি না করলে কোন ব্যবস্থাপনাই ঠিকমতো হবেনা।তোর বাবা বাজার থেকে ফিরে ফর্দ মিলিয়ে সব হিসেব ওনাকে ঘরে গিয়ে দিয়ে আসবেন,সেই কথা দিয়ে শুইয়ে রাখা হয়েছে।" অর্জুন দা হাসলো।আমাদের দিকে তাকিয়ে বললো,"বয়স হলে কি হবে,মেজাজ এখনও জমিদারী কর্ত্তাবাবার।" আমরা হাসলাম। অর্জুন দা কাকীমাকে জিজ্ঞাসা করলো, "বাবা একা গেলো কেন?আমার জন্য অপেক্ষা করতে পারলোনা একটু?" কাকীমা বললেন, "আরে না রে বাবা। তোর বাবা একা যাওয়ার লোক নাকি?তোর মেজকা গিয়েছে সাথে।আর আলোকও আছে।" জলখাবার খাওয়া হলে অর্জুনদা আমাদের নিয়ে গেলো কর্ত্তাবাবার ঘরে।শুয়ে ছিলেন,আমাদের দেখে উঠে বসলেন।অর্জুনদা ধরে পিঠের পেছনে বালিশ দিয়ে বসতে সাহায্য করলো কর্ত্তাবাবাকে।নিজেও পাশেই বসলো।আমরা দুজনে দুটো চেয়ারে বসলাম।আমাদের দুজনের মুখের দিকে পর্যায়ক্রমে দৃষ্টি বুলিয়ে কর্ত্তাবাবা মুচকি হেসে অর্জুন দাকে কানে কানে কিছু জিজ্ঞাসা করলেন কর্ত্তাবাবা।অর্জুনদার মুখ দেখলাম লাল হয়ে গেছে। অর্জুন দা আমাদের পরিচয় দিল কর্ত্তাবাবাকে।টাপুরদির পরিচয় শুনে খুব খুশি হলেন।বললেন, " বাহ,বুদ্ধিমতী মেয়েদের আমি খুব পছন্দ করি।আমার মাও খুব বুদ্ধিমতী ছিলেন।আমার পিতাঠাকুরের মৃত্যুর পর নিজে শক্তহাতে সংসার সামলেছেন,সম্পত্তির দেখাশোনা করেছেন,আমাদেরও বড় করেছেন।মেয়েরাই তো শক্তি। খুব ভালো, খুব ভালো।তা অরু,এনারা থাকবেন তো কিছুদিন?" অর্জুনদার বদলে টাপুরদি উত্তর দিলো,"প্রথমতঃ আমাদের আপনি বলবেন না প্লীজ।আর দ্বিতীয়তঃ,একবার যখন এসে পরেছি,জন্মাষ্টমী পার করেই যাবো।" কর্ত্তাবাবা হাসলেন,"বা বা বেশ বেশ।খুব ভালো।খুব ভালো লাগবে,দেখো।" কর্ত্তাবাবার ঘর থেকে বেরিয়ে অর্জুনদা বললো, "চলো তোমাদের বাড়ি দেখিয়ে আনি।"  (পাঁচ)  রায়ভবন পুরো ঘুরে দেখা অল্প সময়ের কাজ নয়। সদর গেট থেকে বাড়ি প্রায় একশো মিটার রাস্তা।আগে রাস্তার দুইধারে ফুলের বাগান ছিলো।এখন লোকবলের অভাবে বাগান আর নেই।সদর দালানের ঘরগুলো বেশ বড়।ঢুকেই বড় হলঘরের মত বড় একটা ঘর,শ্বেতপাথরের মেঝে।হয়তো এই ঘরেই পুরুষদের আমোদ আহ্লাদের ব্যাবস্থা হত,বাইনাচের আসর বসতো।পাশের দিকের ঘরগুলো কিছুটা ছোট।অর্জুনদার কাছে জানলাম,এগুলো মূখ্যতঃ কাচারি,দপ্তর হিসেবে ব্যবহার হত জমিদারির হিসেবনিকেশ দেখাশোনার জন্য। বার মহলের বারান্দা উঠোন পেরিয়ে ভিতরদিকে অন্দরমহলের ঘরগুলো অপেক্ষাকৃত ছোট। বেশিভাগ ঘরই তালা বন্ধ থাকে।জন্মাষ্টমী উপলক্ষে আত্মীয় স্বজনদের জন্য কয়েকটি ঘর খোলা হয়েছে।আমাদেরও থাকার ব্যবস্থা হয়েছে বাড়ির এই অংশেই। মূখ্য মহল থেকে বেরিয়ে আমরা অর্জুনদার সাথে বাড়ির পেছনের বাগানে এলাম।অনেকটা জায়গা জুড়ে প্রচুর গাছপালা ঘেরা বাগানে ফলের গাছই বেশী। কিছু ফুলের গাছও আছে।বাগানের পূর্ব দিকে অনেক বড় একটা পুকুর।জল বেশ পরিষ্কার। পুকুরের দক্ষিন প্রান্তে বালগোপাল জিউএর মন্দির।ছোট্ট মন্দির।আমরা গিয়ে প্রনাম করলাম।ভেতরে পেতলের বালগোপালের মূর্তি।শুনলাম নিয়মিত পুজো হয় মন্দিরে।জন্মাষ্টমী পুজোর জন্য মন্দির সাজানোর কাজ শুরু হয়েছে।মন্দিরের পেছনের বাগান থেকে একজন বেড়িয়ে এল,বেঁটে খাটো রোগা পাতলা বয়ষ্ক একজন মানুষ,অর্জুনদাকে দেখে এক গাল হেসে এগিয়ে এলো। "দাদাবাবু,দিদিমনিদের মতো মন্দির দেখাতে আনলে?" অর্জুনদা পরিচয় করিয়ে দিলো,এ হল বিশ্বম্ভর কাকা।বিশ্বভর কাকারা বংশ পরম্পরায় এবাড়ির সরকার।বিশ্বনাথ কাকার ঠাকুরদা দীনেন্দ্রপ্রতাপ রায়ের সাথে পূর্বপাকিস্তান ছেড়ে এপারে এসেছিল।তারপর থেকে তাঁর বংশ এবাড়িতেই রয়ে গেছে।তবে নতুন প্রজন্ম পড়াশোনা শিখেছে।বিশ্বম্ভর কাকার ছেলে সমীর কলেজ পাশ করে কলকাতায় একটা কল সেন্টারে চাকরি করে। পুরো বাড়ি ঘুরে দেখতে ঘন্টা খানেক লেগে গেলো।যত দেখছি,অবাক হচ্ছি।অর্জুনদাকে দেখে কোনদিন বুঝিনি এত বড় বংশের ছেলে।এত সাধাসিধে,হাসিখুশি মানুষ অর্জুনদা,কে বলবে জমিদারতনয়?সেই কথা মজাচ্ছলে অর্জুনদাকে বলতে অর্জুনদা কেমন গম্ভীর হয়ে গেল।তারপর বললো," এ কথা যত কম মনে রাখা যায়,তত মঙ্গল মিতুল।এইসব পুরোন জমিদার বংশগুলোতে অভিশাপ থাকে।কত প্রজার ঘাম রক্তের বিনিময়ে এই সম্পদ,প্রতিপত্তি,ভেবে দেখেছো?"অর্জুনদার কথা শুনে অবাক হয়ে গেলাম।টাপুরদির মুখের দিকে তাকিয়ে দেখলাম,এক নজর অর্জুনদার মুখের দিকে তাকিয়ে মাথা নীচু করলো টাপুরদি।পুরো বাড়ি ঘুরে দেখতে এক ঘন্টার বেশী সময় লেগে গেল।বাড়িতে পৌঁছে দেখলাম বাড়িতে হৈ চৈ লেগে গেছে।অর্জুনদার বাবা কাকারা ফিরে এসেছেন। অর্জুনদা আমাদের পরিচয় করিয়ে দিলেন। অর্জুনদার বাবা অতীন্দ্রপ্রতাপ বাবু মজলিসি মানুষ,একাই আসর জমিয়ে দিতে পারেন।কলকাতার একটি কলেজে প্রফেসর ছিলেন।এখন অবসরের পর মীরপুরেই থাকছেন পাকাপাকিভাবে।অর্জুনদা আপত্তি করেছিলো, কিন্তু সেই আপত্তি ধোপে টেকেনি।গোলগাল চেহারার হাসিখুশি মানুষটিকে ভালো লাগতে বাধ্য।মেজকা জিতেন্দ্রপ্রতাপ আবার ঠিক বিপরীত,একটু গম্ভীর, কম কথার মানুষ।মীরপুরেই থাকেন বরাবর।ব্যবসা করেন। টাপুরদি গোয়েন্দাগিরি করে শুনে যেন একটু ভুরু কুঁচকে তাকালো বলে মনে হল।আমার মনের ভুলও হতে পারে। একটা ফোন এসেছিলো অফিস থেকে।সেটা রিসিভ করে ঘরে ফিরে টাপুরদিকে কোথাও দেখতে পেলামনা।অর্জুনদার কাছে জানলাম রান্নাঘরের দিকে গিয়েছে টাপুরদি।রান্নাঘরে গিয়ে দেখছি কাকীমার পাশে দাড়িয়ে ছুরি দিয়ে সব্জি কাটছে আর খুব হেসে হেসে কি যেন বলছে।কাকীমা পাশে দাঁড়িয়ে কড়াইয়ে খুন্তি নাড়তে নাড়তে হাসি মুখে শুনছেন।আরে বাহ্।তলে তলে এত?ভালো ভালো।রান্নাঘরের অন্য প্রান্তে দেখলাম এক মহিলা মাটিতে বসে বাজারের ফর্দ মিলিয়ে জিনিস পত্র ব্যাগ থেকে নামাচ্ছেন।বুঝলাম এই মেজকাকীমা।আসার পর থেকে ওনাকে দেখিনি একবারও।কাকীমা আমার সাথে পরিচয় করিয়ে দিতেই কেমন যেন ভীত সন্ত্রস্ত চোখে তাকিয়ে জোর করে একটু হাসলেন মনে হল।ভদ্রমহিলার দৃষ্টিটা কেমন যেন অদ্ভুত।  (ছয়) মীরপুরে প্রথম দিনটা বেশ ভালোই কাটলো।বিকেলে অর্জুনদা মীরপুর ঘুরিয়ে দেখাল।রাতে খাওয়া দাওয়ার পর ঘরে এসে বিছানায় চিৎ হলাম।ক্লান্ত লাগছে খুব।আমাদের ঘরটা বেশ সুন্দর করে সাজানো।বিছানাটাকে বিছানা না বলে পালঙ্ক বলা ভালো।যেমন উঁচু,তেমনি বড়।আমাদের চেহারার অন্তত ছয়জন মানুষ অনায়াসে শুতে পারবে এই বিছানায়। টাপুরদি পোশাক বদলে ঘরের দেয়ালে লাগানো একটা তেলরঙে আঁকা ল্যান্ডস্কেপ খুব খুঁটিয়ে দেখছিল।এবার বিছানায় এসে বসলো।একটা কথা মনের মধ্যে অনেক ক্ষন ধরে চলছিলো,এবার বলেই ফেললাম। "আচ্ছা টাপুর দি,অর্জুনদার মেজকাকীমাকে তোমার একটু অদ্ভুত লাগলো না?" টাপুরদি বললো, "হুম,দুপুরে কাকীমা,মানে অর্জুনের মায়ের কাছে শুনলাম,মেজকার ছেলে বছর দশেক আগে মারা যায়। সাঁতার কাটতে গিয়ে পেছনের পুকুরের জলে ডুবে গিয়েছিলো।তারপর থেকেই কাকীমার মানসিক সমস্যা তৈরি হয়।উনি মানসিক ভাবে খুব একটা সুস্থ নন।ওনাদের আরেক মেয়ে আছে।মামাবাড়ি গেছে।কাল আসবে বললো।আলোক গিয়ে নিয়ে আসবে শুনলাম।" "আলোক কে?নামটা শুনলাম বেশ কয়েকবার।দেখলাম না তো।" জিজ্ঞাসা করলাম। টাপুরদি বললো, "তুই যখন দুপুরে খাওয়ার পর দিবানিদ্রা দিচ্ছিলি,তখন আলাপ হল।কলকাতার ছেলে।পড়াশোনায় তুখোড়। পশ্চিমবাংলার পুরোনো বনেদী বাড়িগুলো নিয়ে গবেষণা করছে।বই লিখতে চায় এই মীরপুর আর মীরপুরের জমিদার বাড়ির ইতিহাস নিয়ে।দুমাস হল এই বাড়িতে আছে।কর্ত্তাবাবা অনুমতি দিয়েছেন।কর্ত্তাবাবার কাছ থেকে মীরপুর আর এই পরিবার সম্বন্ধে তথ্য সংগ্রহ করছে।এই বাড়ির সকলেই বেশ স্নেহ করে দেখলাম,বিশেষ করে কর্ত্তাবাবা।" "হুম", আমি বললাম," সারাদিন দেখলাম না যে?" টাপুরদি উত্তর দিল,"জন্মাষ্টমী পুজো নিয়ে খুব ব্যস্ত বললো।দম ফেলার ফুরসত পাচ্ছে না।অর্জুনও বাড়িতে ছিলো না।ওই সব দায়িত্ব পালন করছে।ছোটাছুটি করছে।" হঠাৎ একটা কথা মনে হতে টাপুর দিকে জিজ্ঞাসা করলাম,"আচ্ছা টাপুর দি।অর্জুন দার বাবা,মানে কাকু তো বড় ভাই।মেজকা মেজো।তাহলে ছোট কাকু কোথায়?ওনাকে তো দেখলাম না?" টাপুরদিকে একটু অন্যমনষ্ক লাগলো।তারপর বললো,"অর্জুনের ছোটকা খুব কম বয়সে নিরুদ্দেশ হয়ে যান।মাত্র আটাশ বছর বয়সে বিয়ের আগের রাতে উনি বাড়ি ছেড়ে চলে যান একটা চিঠি লিখে।লেখা ছিলো সন্ন্যাসী হতে যাচ্ছেন।যেন খোঁজ করা না হয়।" "সে কি?সেই থেকে ওনার কোন খোঁজ করেন নি কেউ?" অবাক হয়ে জিজ্ঞাসা করলাম।টাপুরদি বললো,"করেছে।খোঁজ পাওয়া যায়নি।" শুয়ে শুয়ে ভাবছিলাম অর্জুনদার পরিবার সম্বন্ধে। এই জন্যই হয়তো অর্জুনদা বলছিলো অভিশাপের কথা।কখন ঘুমিয়ে পরেছি জানিনা।রাতেও আর ঘুম ভাঙেনি।খুব ভোরে হট্টগোলের শব্দে ঘুম ভেঙে গেল।পাশে তাকিয়ে দেখলাম টাপুরদি ঘরে নেই।দরজা খোলা।বেরিয়ে এলাম হাউস কোটটা গায়ে জড়িয়ে।যা শুনলাম, তার জন্য প্রস্তত ছিলাম না। (সাত) কাল রাতে নাকি বাড়িতে চোর এসেছিলো।রাতে বিশ্বম্ভর কাকা রোজকার মত নিজে হাতে মন্দিরে তালা দিয়ে এসেছিলেন।উনি খুব ভোরে ওঠেন।উঠে বাগানে হাঁটেন রোজ।আজ বাগানে গিয়ে দেখেন মন্দিরের দরজা খোলা।মন্দিরের চাবি তার কাছেই থাকে।চোর হয়তো মাস্টার কী দিয়ে তালা খুলেছে।তিনি ছুটে যান।পূজোর জন্য অনেক রূপো ও কাঁসার বাসনপত্র,দামী জিনিস বার করা হয়েছে।বালগোপাল জিউর কৃপায় কিছু চুরি হয়নি।চোর হয়তো চুরি করার সময় পায়নি সকাল হয়ে যাওয়ায়।সামনের গেটে পাহারায় থাকে দারোয়ান প্রভু সিং।তার মানে চোর বাগানের দেয়াল টপকে ঢুকেছিল।সেটাই সম্ভব।টাপুরদির দিকে তাকিয়ে দেখলাম মুখ গম্ভীর, ভুরু কুঁচকে আছে।আজকাল মুখ দেখে টাপুরদির মনের ভাব কিছুটা হলেও বুঝতে পারি আমি।মনে হল,টাপুরদি এই বাসনপত্র চুরির জন্য চোর আসার লজিক ঠিক মেনে নিতে পারছে না। সকালে জলখাবার খেতে বসেছি,নদীর স্রোতের মত কলকল করতে করতে একটি মেয়ে ঘরে ঢুকলো।বুঝলাম,এইই তোড়া,মেজকার মেয়ে।কি সুন্দর দেখতে।বয়স একুশ বাইশ হবে।ছুটে এসে অর্জুনদাকে জড়িয়ে ধরলো। "ঈশ দাভাই,তুই দিনে দিনে আরো হ্যান্ডসাম হয়ে যাচ্ছিস।" বলেই গালে একটা চুমু দিলো চকাস করে।অর্জুনদাও ওর গালটা টিপে দিল।পেছনে পর্দা ঠেলে ব্যাগ কাঁধে যে ঘরে ঢুকলো,আগে না দেখলেও বুঝলাম,এই আলোক।ফরসা,একমাথা কোঁকড়াচুল,ছিপছিপে চেহারা।বয়স আমারই মতন হবে।কাল দুপুরে কলকাতা গিয়েছিল কোন কাজে।আজ ফেরার সময় নৈহাটিতে মামাবাড়ি থেকে তোড়াকে নিয়ে ফিরেছে। তোড়া এবার আমাদের সামনে এসে টাপুরদিকে জড়িয়ে ধরলো,যেন কতদিনের পরিচিত।তারপর হাসিমুখে বললো,"তুমি টাপুরদি,তাইতো?"আমার দিকে তাকিয়ে বললো,"আর তুমি মিতুলদি।দেখ তোমাদের সবাইকে চিনি আমি।জিজ্ঞাসা কর,কেমন করে চিনি?আরে দাভাই বলেছে তো।দাভাই তোমাদের কথা খুব বলে।তাই না দাভাই?"বলে অপ্রস্তুত অর্জুনদার মুখের দিকে তাকিয়ে চোখ টিপলো।কাকীমা দুটো প্লেটে লুচি তরকারি নিয়ে ঘরে ঢুকলেন।বললেন,"এই যে তোড়ারানী,মুখ বন্ধ করে খেতে বস এইবার।আর আলোক,তুমিও বসে যাও বাবা,এই মেয়ে তো সারা রাস্তা বকবক করে তোমার মাথা খারাপ করে দিয়েছে নিশ্চয়ই।" আলোক কিছু বললো না।শুধু হাসলো। খেতে খেতে ঠিক হল লোকাল থানায় চোরের ব্যাপারটা জানিয়ে রাখতে হবে।অর্জুনদা সেইমত খাওয়া সেরে বেরিয়ে গেলো থানার উদ্দেশ্যে। টাপুরদি বললো,"চল মিতুল,একটু বাগানে হেঁটে আসা যাক।এভাবে বসে বসে খেলে দুদিনে ফুলে ঢোল হয়ে যাবি।"বাগানে হাটতে হাটতে আমরা মন্দিরের সামনে এসে পৌঁছলাম।দরজা খোলা এখন রোজকার পুজোর প্রস্তুতি চলছে।তালাটা দরজার একটা পাল্লার কড়ার মধ্যে লাগানো।টাপুরদি তালাটা ভালো করে ঘুরিয়ে ফিরিয়ে খুঁটিয়ে দেখলো।মজবুত গোদরেজের তালা।কোন গায়ের জোর খাটানোর চিহ্ন নেই তালার গায়ে।তার মানে,যে খুলেছে চাবি দিয়েই খুলেছে। মন্দিরের চাঁতাল থেকে নেমে এসে টাপুরদি খুঁটিয়ে খুঁটিয়ে মন্দিরের চারপাশটা দেখতে লাগলো।হাটতে হাটতে মন্দিরের পেছনে এলাম আমরা।টাপুরদি নীচু হয়ে কিছু পর্যবেক্ষণ করে বললো, "আরে এটা তো আগে চোখে পরেনি।" জিজ্ঞাসা করলাম,"কি গো?" "মিতুল,বল তো এই মন্দিরের বয়স কত?" টাপুরদি জিজ্ঞাসা করলো। চিন্তা করে বললাম,"দীনেন্দ্রপ্রতাপের পরিবার এখানে আসেন দেশভাগের এক বছর পর।তারও পরে এই মন্দির বানানো।পয়ষট্টি সত্তর হওয়া উচিৎ হিসেবমত।" "হুম,মন্দির কিন্তু এখানে আগে থেকেই ছিলো।শুধু ভেঙে ফেলা হয়েছিলো।তাই নতুন মন্দির বানানো হয়েছিলো, না সংষ্কার হয়েছিল,সেটা জানা দরকার।চল যাওয়া যাক।" ভেতরে গিয়ে কিছু নতুন মুখ দেখতে পেলাম।একজন বিশ্বম্ভর কাকার ছেলে বিপ্লব,যে কলকাতায় চাকরি করে।সাথে আরেকটি ছেলে।পরিচয় পেলাম,বিপ্লবের সাথে মেসে থাকে।ইঞ্জিনিয়ারিং পড়ে।ছবি তোলা শখ।ওর মুখে জমিদারবাড়ির পুজোর কথা শুনে নিজে থেকেই আগ্রহ প্রকাশ করে।বিপ্লবও এই সৌম্যকান্তি ছেলেটিকে স্নেহ করে খুব।তাই দুদিনের জন্য সাথে নিয়ে এসেছে।বিশ্বম্ভরকাকা বোধ হয় একটু অস্বস্তিবোধ করছিলেন,এভাবে বিপ্লব হুট করে একজন উটকো অচেনা লোককে এবাড়িতে নিয়ে আসায়।কিন্তু অর্জুন দার মা বললেন,"খুব ভালো করেছিস বিপ্লব।লোকজন না হলে আবার অনুষ্ঠান বাড়ি কি?তা বাবা,তোমার নাম কি?" ছেলেটির বয়স কুড়ি বাইশের বেশি হবেনা।বাচ্চা ছেলে।মাথা নীচু করে বললো,"অরিন,অরিন রায়।" কাকীমা বললেন,"আচ্ছা যাও,হাত পা ধুয়ে ফ্রেশ হয়ে কিছু মুখে দাও।এতটা পথ এসেছো।" ওরা বেড়িয়ে যাবার পর কাকুর দিকে হঠাৎ চোখ পরতে দেখলাম,কাকুর মত হাসিখুশি মানুষ কেমন গম্ভীর ভাবে অদ্ভুত দৃষ্টিতে অরিনের যাওয়ার পথের দিকে তাঁকিয়ে আছেন।যেন গভীরভাবে কিছু ভাবছেন। (আট) পরশু পুজো।সারা বাড়িতে কর্মব্যস্ততা। টাপুরদিও দেখলাম কাকিমার হাতে হাতে কাজ করে যাচ্ছে অক্লান্তভাবে।স্নান করে একটা হাল্কা আসমানী রঙের উপর সাদা সুতোর চিকনের চুরিদার পড়েছে টাপুরদি।কি যে সুন্দর লাগছে।আমিই চোখ ফেরাতে পারছিনা।অর্জুনদা তো দেখলে পুরো ভেবলে যাবে।সেই কথাটা টাপুরদিকে বলে লাভের মধ্যে এক গাট্টা খেলাম।টাপুরদি স্নান সেরে ঘরের বাইরে বেরোতেই তোড়া কোথা থেকে ছুটে এসে গালে হাত দিয়ে দাঁড়ালো। "মা গো মা।কি সুন্দর, কি সুন্দর।কি করে এতো সুন্দর গো তুমি?একটু শিখিয়ে দাও না গো আমাকেও"।টাপুরদি হেসে বললো," তুমি আমার চেয়েও অনেক বেশি সুন্দর।" আগে কোনদিন কোন বনেদী বাড়ির অনুষ্ঠান এত কাছ থেকে দেখিনি।সারাদিন সবাই ব্যস্ত।কারোর দম ফেলবার ফুরসত নেই।অরিন ক্যামেরা হাতে ঘুরে ঘুরে ফোটো তুলছে সবার।বেশ মিষ্টি ছেলেটা।এত অল্প সময়ে সবার সাথে মিশে গেছে। রাতে শুতে শুতে সাড়ে এগারোটা বাজলো।শুয়ে শুয়ে টাপুরদির সাথে গল্প করছিলাম। "অর্জুনদার চোখ তো তোমার থেকে সরছিলোই না টাপুরদি।"হাসতে হাসতে বললাম। টাপুরদি বললো," তুই বুঝি তাকিয়ে তাকিয়ে দেখছিলি?" টাপুরদিকে একটু অন্যমনস্ক লাগছে।মাথার ভিতরে কিছু চলছে ওর।জিজ্ঞাসা করলাম,"কি ভাবছো বলতো তখন থেকে?" টাপুরদি বললো,"আমার অনুমান ঠিক রে।মন্দিরটা পুরোন ভিতের উপরেই বানানো হয়েছে।" "তাতে কি হল?" জিজ্ঞাসা করলাম হাই তুলে।ঘুম পাচ্ছে খুব। "কিছু না।কাল সকালে আরেকবার মন্দিরের ভেতরটা দেখব।" কত রাত বলতে পারবো না।ঘরের বাইরে চাপা স্বরে কথা বার্তা শুনে ঘুমটা ভেঙে গেলো।পাশে টাপুরদি ঘুমোচ্ছে।বিছানা থেকে নামলাম।দরজার ফাঁক দিকে মনে হল একটা ছায়ামূর্তি সরে যেতে দেখলাম।কিন্তু স্পষ্ট শুনতে পেয়েছি একজন মেয়ে আরেকজন পুরুষের গলা।কিছুক্ষন অপেক্ষা করে নিঃশব্দে দরজা খুললাম। কেউ নেই।চারিদিক শুনশান।পায়ে পায়ে এগোলাম।হঠাৎ মনে হল বাগানের দিকে কাউকে দেখলাম।একবার ভাবলাম ঘরে ফিরে টাপুরদিকে জাগিয়ে সব বলি।আবার মনে হল,যদি ততক্ষনে বাগানে যে আছে৷সে চলে যায়।না,একটু এগিয়ে দেখা যাক।পায়ে পায়ে বাগানের দিকে এগোলাম।প্রথমে অন্ধকারে কিছু চোখে পড়লো না।কিছুক্ষণ এদিক ওদিক খোঁজার পর হঠাৎ দূরে মন্দিরের দিকে চোখ পড়লো।মনে হল দরজাটা খোলা।ভিতরে একটা হালকা আলো যেন জ্বলে উঠেই নিভে গেলো।আবার একটু পরে জ্বললো।এগোব কি না ভাবছি,হঠাৎ কেউ পিঠে হাত রাখলো।চমকে উঠে চিৎকার করে ফেলতাম আরেকটু হলে।পিছনে টাপুরদির গলা শুনলাম, "চুপ।আমি।" "টাপুরদি দেখো মন্দিরের ভিতরে কেউ আছে।একটু আগে এখানে দুজনের গলা শুনেছি।একজন পুরুষ, আরেকজন মহিলা।"আমি বললাম।"  টাপুরদি শুধু বললো,"হুম।" আমি বললাম,"চল টাপুরদি,যাবে না।এখনও গেলে হাতে নাতে ধরতে পারবো।" টাপুরদি গম্ভীরমুখে বললো,"না রে মিতুল।সেটা ঠিক হবেনা।" হঠাৎ চোখে পড়লো,দুটি ছায়ামূর্তি মন্দিরের দরজা দিয়ে বেরোচ্ছে।সন্তপর্ণে তালা লাগালো।তারপর একজন হাতে একটা ব্যাগ মতন কিছু নিয়ে বাগানের অন্যপ্রান্ত দিয়ে কোথাও বেড়িয়ে গেল।অন্য মূর্তিটি আমাদের দিকেই আসছে।টাপুরদি আমার হাত ধরে টেনে নিলো দেয়ালের পেছনে।আধো আলো আঁধারিতে স্পষ্ট দেখলাম,তোড়া মাথা নীচু করে পা টিপে নিজের ঘরের দিকে এগিয়ে গেলো। ঘরে ফিরে এলাম আমরা।এত অবাক জীবনে হইনি।তোড়া?অন্য লোকটি কে।মন্দিরে এত রাতে কি খুঁজছে ওরা?অনেক প্রশ্ন ভীর করে আছে মাথার ভিতর। তখনও জানতাম না অবাক হওয়ার আরো কিছু বাকি আছে। (নয়) সকালে ঘুম ভাঙলো টাপুরদির ধাক্কায়।"শিগগিরই ওঠ মিতুল।সর্বনাশ হয়ে গেছে।" ঘুম ভেঙে কথাটা অনুধাবন করতে সময় লাগলো।তারপর জিজ্ঞাসা করলাম,"কি হয়েছে?" "সকালে মন্দিরের চাতালে মেজকাকে পরে থাকতে দেখতে পায় বিশ্বম্ভরকাকা।সারা শরীর নীল হয়ে গেছে,কিন্তু বেঁচে আছেন এখনও।এখনই হসপিটালে নিয়ে গেলো।" " এত সব কিছু হয়ে গেল,আমায় ডাকলেনা?ছি ছি সবাই কি ভাবছে?" "কিছু ভাবছে না।কারো কিছু ভাবার মত মনের অবস্থা নেই আর।চল,মুখ ধুয়ে বাইরে আয়।" বেরিয়ে দেখলাম,সারা বাড়িতে থমথমে পরিবেশ।মেজকাকীমাকে কোথাও দেখলাম না।টাপুরদি বললো,"ঘরে শুয়ে আছে।খুব কান্নাকাটি করছে।কাকীমা আছেন মেজকাকীমার কাছে।" মেজকাকীমার ঘরে গিয়ে দেখলাম,মেজকাকীমা শুয়ে আছে।তোড়া মাথায় হাত বোলাচ্ছে পাশে বসে।দু চোখ লাল।কাল রাতের কথা মনে পরে গেলো।চুপচাপ বেড়িয়ে এলাম ঘর ছেড়ে। টাপুরদি কারো সাথে ফোনে কথা বলছিল।কথা শেষ হলে আমার দিকে তাকিয়ে বললো,"চল রান্নাঘরে।সকাল থেকে কেউ চাটাও খায়নি।অর্জুনের সাথে কথা হল।মেজকাকে আই সি ইউ তে ভর্তি করেছে।চিকিৎসা শুরু হয়েছে।" "কি হচ্ছে বলো তো টাপুরদি?কাল পূজো।আজ এই অবস্থা।এই অবস্থায় পুজোর কি হবে?" বিকেল নাগাদ খবর পাওয়া গেলো, মেজকার শরীর চিকিৎসায় সারা দিচ্ছে।তবু চব্বিশ ঘন্টা না গেলে কিছু বলা যাবেনা।মনে হচ্ছে, কোন বিষধর সাপের কামড়। আবার সেই সাপ।সেই ইতিহাসের পুনরাবৃত্তি।জন্মাষ্টমী পুজোর জন্য দুদিন আগেই বাগান পরিষ্কার হয়েছে।সারা বাগানে ওষুধ কার্বলিক অ্যাসিড ছড়ানো হয়েছে।সাপ কোত্থেকে আসবে?আশ্চর্য তো।আর শেষ রাতে মেজকাই বা মন্দিরে কি করতে গিয়েছিলেন?তোড়া মন্দিরে কি করছিলো?তোড়ার সাথে রাতে কে ছিল?মন্দিরে কি চুরি করতে চোর ঢুকেছিল? চোর কি বাড়িরই কেউ?না বাইরের?মন্দিরকে কেন্দ্র করে গত দুদিনে এত কিছু ঘটে গেছে,সব যেন জট পাঁকিয়ে যাচ্ছে।টাপুরদিকে জিজ্ঞাসা করলাম,"এসব কি হচ্ছে টাপুরদি? কিচ্ছু বুঝতে পারছি না?তুমি পারছো?" টাপুরদি চিন্তিত মুখে বললো,"পারছি কিছু কিছু।কিন্তু এখনও কিছু জট আছে।সেগুলো ছাড়াতে হবে।আমি কাল সকালে কলকাতা যাচ্ছি।দেরী করা যাবেনা।সন্ধ্যের মধ্যে ফিরে আসব।" " কিন্তু কাল তো পুজো টাপুরদি।তুমি থাকবে না পুজোয়।অর্জুনদার খারাপ লাগবেনা?"আমি জিজ্ঞাসা করলাম। টাপুরদি বললো,"লাগবে হয়তো।কিন্তু দেরী করা যাবে না রে।আবার কিছু ঘটার আগে জটগুলো ছাড়াতেই হবে।সে জন্য কলকাতায় যাওয়াটা জরুরি। তুই থাক।আমি চলে আসবো।তুই থাক এখানে।চোখ কান খোলা রাখবি।" পরদিন খুব ভোরে টাপুরদি গাড়ি নিয়ে বেড়িয়ে গেল।অর্জুনদা আপত্তি করেছিল।কিন্তু টাপুরদির সাথে কথাবার্তা হবার পর আর আটকায় নি।মেজকা বিপন্মুক্ত,আর প্রাণের আশংকা না থাকলেও শারীরিক ক্ষতি কতটা হবে এখনই বোঝা যাচ্ছেনা।হসপিটালেও থাকতে হবে এখন কিছুদিন। বিষের ক্রিয়ায় শরীরের অঙ্গপ্রত্যঙ্গে এখনও সাড় ফেরেনি। পুজো হচ্ছে।কিন্তু একটা মন খারাপের হাওয়া পুরো পরিবেশকে ভারী করে রেখেছে।সারাদিন তেমন কিছু ঘটলোনা।শুধু দুটো ব্যাপার ছাড়া।মেজকাকীমা এখনও শয্যাশায়ী। কথা বলতে গেলে কেমন ঘোলাটে দৃষ্টিতে তাকিয়ে থাকছেন।একবার জল খাওয়াতে গেলাম।দু ঢোক গিলে আমার দিকে তাকিয়ে বললেন,"পাপ পাপ। সব ছারখার হয়ে যাবে।লোভ লোভ..." বলে হাঁফাতে থাকলেন। আর পুজোর মাঝে একবার খেয়াল করলাম,তোড়া চুপিসারে উঠে গেলো।মিনিট পাঁচেক অপেক্ষা করে আমিও উঠলাম।কি মনে হল,আলোকের ঘরের দিকে এগোলাম।ঘরের দরজা বন্ধ।জানালার ফাঁক দিয়ে চোখে পড়লো,তোড়া খুব কাঁদছে।আলোক ওকে জড়িয়ে ধরে মাথায় হাত বুলিয়ে স্বান্তনা দিচ্ছে।তার ম্যনে তোড়ার রাতের সঙ্গী আলোক ছিলো। টাপুরদি ফিরলো রাত নয়টার পরে।সব জানালাম।টাপুরদি সপ্রশংস দৃষ্টিতে তাকালো আমার দিকে।একটু পরে অর্জুন দা এলো ঘরে। "কি হল?কিছু বুঝলে?আমার আর মাথা কাজ করছে না।" বিছানায় বসে দুহাত দিয়ে নিজের মাথার চুল খামচে ধরলো অর্জুনদা।সত্যি ওর উপর দিয়ে কি ঝড় চলছে।আমি ঘর ছেড়ে বেড়িয়ে এলাম ওদের একটু একান্ত সময় দেওয়ার জন্য। রাতে শুয়ে টাপুরদিকে জিজ্ঞাসা করলাম, "কাল তো চলে যাবো আমরা।কিছু কি বুঝতে পারলে টাপুরদি? " "সবই বুঝেছি রে মিতুল।কিন্তু যবনিকা ফেলাটাই খুব কঠিন এক্ষেত্রে।সবাই অর্জুনের পরিবার,নিজের লোক।সেটাই একমাত্র দ্বিধা।কিন্তু অর্জুন বললো,সবার সামনে সব খুলে বলতে।" (দশ) সকাল নটা।রায়ভবনের বসার ঘরে বাড়ির সবাই জমা হয়েছে।কর্ত্তাবাবাকেও আজ ধরে ধরে এনে বসানো হয়েছে।শুধু মেজকা ছাড়া বাড়ির সবাই উপস্থিত।প্রথমেই অর্জুন বললো,"আমাদের বাড়িতে গত কদিন ধরে কিছু অনভিপ্রেত ঘটনা ঘটেছে।তোমরা হয়তো সকলেই জানো,টাপুর একজন প্রাইভেট ইনভেস্টিগেটর। আমিই ওকে বলেছিলাম,যদি ও কিছু সুরাহা করতে পারে।আজ তাই ওর পর্যবেক্ষনপ্রসূত মতামত আমরা শুনবো।" টাপুরদি একটু দ্বিধায় আছে আমি জানি।তবু নিজেকে যথাসম্ভব শান্ত রেখে বললো,"আমি একটা গল্প বলতে চাই।কোথাও ভুল হলে আমায় ধরিয়ে দেবেন। স্বাধীনতার আগে মীরপুরের জমিদার ছিলেন খানবাহাদুর শাহজাহান খান।তিনি দ্বিতীয় বিয়ে করেন এই গ্রামেরই এক গরীব ঘরের হিন্দু মেয়ে পার্বতী দেবীকে।সমাজে হিন্দু মুসলমান উভয় ধর্মের গোড়া মানুষদের মধ্যে এই বিয়ে অসন্তোষ সৃষ্টি করে।কিন্তু খানসাহেব নিজের অর্থ ও প্রতিপত্তি দিয়ে সেই অসন্তোষ চাপা দেন।হিন্দু স্ত্রীর জন্য তিনি তৈরি করলেন এক বালগোপালের মন্দির,স্থাপন করলেন অষ্টধাতুর বালগোপাল বিগ্রহ। এরপর সাতচল্লিশে দেশ স্বাধীন হল,স্বাধীনতার সাথে এলো দেশভাগের অভিশাপ।আগে থেকেই খানসাহেব পূর্ববাঙলায় জমিদারি কিনে রেখেছিলেন।পরিবারের সবাই পালিয়ে গেলেও খানসাহেব গেলেন না।খবর নিয়ে আমি জানতে পারি খানসাহেবের দ্বিতীয়পক্ষের এক শিশুপুত্র ছিলো।সন্তানের জন্ম দিতে গিয়ে পার্বতী দেবীর মৃত্যু হয়।খানসাহেব নিশ্চিত ছিলেন না,তার দ্বিতীয় পক্ষের পুত্র ওনার অবর্তমানে তার সৎ দাদাদের কাছে কেমন ব্যবহার পাবে।তাই তিনি প্রচুর টাকা পয়সা দিয়ে পার্বতী দেবীর দাদার হাতে নিজের শিশুপুত্রকে সমর্পন করেন,তাদের কলকাতায় পাঠিয়ে দেন। এই বাড়িতেই নিজের ধর্মের কিছু হামলাকারীদের হাতে আক্রান্ত হয়ে মৃত্যু হয় তার।কিন্তু মৃত্যুর আগে তিনি বালগোপালের অষ্টধাতুর মূর্তিটিকে কোন গুপ্তস্থানে লুকিয়ে রেখে যান।বছরখানেক পরে বর্তমান বাংলাদেশ থেকে এসে জমিদার দীনেন্দ্রপ্রতাপ রায় এই বাড়ি সংষ্কার করিয়ে বাস করতে শুরু করেন।মন্দির সংষ্কার করতে গিয়ে দেখেন মন্দিরের ভিত,মেঝে সব অটুট আছে।দীনেন্দ্রপ্রতাপ নতুন করে সেই ভিতের উপর শ্বেতপাথরের দেওয়াল তোলেন।নতুন করে চূড়ো বানান।পেতলের বালগোপাল প্রতিষ্ঠা করেন। কিন্তু এখান আসার পর থেকেই তিনি অষ্টধাতুর বালগোপালের মূর্তির কথা শুনে আসছিলেন।সেই মূর্তি বাড়িতেই কোথাও লুকোন আছে তিনি বুঝেছিলেন।তিনি বুদ্ধিমান মানুষ ছিলেন।ভেবে দেখলেন,বালগোপালকে বাড়ির অন্য কোথাও খানসাহেব রাখবেননা,যেহেতু তাঁরা মুসলিম। তাই বালগোপাল মন্দিরেই আছেন।কিন্তু কোথায়?তিনি খুঁজতে শুরু করলেন।তারপরের ঘটলো দুর্ঘটনা, যাতে প্রাণ হারালেন তিনি,ঠিক যেভাবে মেজকার শরীরে বিষ ছড়িয়ে পড়েছে। এবার আসি বর্তমানে।মেজকা শুরু থেকেই এই বাড়িতে আছেন।কোনভাবে তিনি বুঝতে পেরেছিলেন,বালগোপাল কোথায় থাকতে পারে।ওনার ব্যবসা ভালো চলছিলো না ইদানীং। বাজারে অনেক দেনা হয়ে গিয়েছিল।এই খবর আমি অর্জুনের থেকে পেয়েছি।উনি ঠিক করেন,বালগোপালকে তাঁর অজ্ঞাতবাস থেকে বার করবেন।প্রথম রাতে তিনিই মন্দিরের দরজা খুলে ঢোকেন।কিন্তু ভোর হয়ে যাওয়ার তাড়াতাড়ি ফিরে আসেন।আর কেউ না জানলেও একজন জানতো।মেজকাকীমা। মেজকাকীমার কাছ থেকে আরেকজন সেটা জানতে পারে।সে সিদ্ধান্ত নেয় মূর্তি আসল মালিকের কাছে পৌঁছে দেবে সে।তোড়া।তাই তো তোড়া?আমি ঠিক বলছি?" তোড়া কোন কথা না বলে মাথা নীচু করলো।টাপুরদি আবার বলতে শুরু করলো, "একমাত্র তোড়াই জানতো,এই মূর্তির আসল মালিক এই রায় পরিবারের কেউ নয়।এটা খান পরিবারের সম্পত্তি।আর খান পরিবারের উত্তরপুরুষ যখন এই বাড়িতেই আছে,তাহলে তারই পাওয়া উচিৎ এই বালগোপালের মূর্তি।" "এই বাড়িতে?" এতক্ষনে কর্ত্তাবাবা কথা বললেন। "হ্যাঁ কর্ত্তাবাবা।" টাপুরদি উত্তর দিল।"পার্বতী দেবীর দাদা তাঁর সন্তানকে নিয়ে গিয়ে সন্তানস্নেহে মানুষ করেন।তাকে নিজের পরিচয় দেন।কারন সেই সময়ের সামাজিক পরিস্থিতিতে মুসলিম নাম শিশুর জন্য নিরাপদ নয়,তিনি বুঝেছিলেন। আলোক তারই ছেলে,খোদ রায়বাহাদূর খানসাহেবের নাতি আলোক।তা বলে আলোক কিন্তু এবাড়িতে বালগোপাল চুরি করতে আসেনি।সে এসেছিলো,নিজের পূর্বপুরুষের ভিটে দেখতে।আলোক খুব ভালো করেই জানতো মূর্তি কোথায় আছে।পার্বতী দেবীর থেকে তার দাদা শুনেছিলেন বেদীর নীচে গুপ্ত সিন্দুকের সম্বন্ধে। আলোকও সেটা জানতো।চুরি করার হলে অনেক আগেই করতে পারতো ও।কিন্তু করেনি।ও ভেবেছিলো, এই মন্দিরেই অধিষ্ঠিত আছে তার বংশের বালগোপাল।সবার কাছে নিজের পরিচয় গোপন করলেও তোড়া কিন্তু জানত তার আসল পরিচয়। তাই তোড়ার মুখে মেজকার অভিপ্রায়ের কথা জেনে সে আর দেরী করেনি।পরশু গভীর রাতে সে আর তোড়া গিয়ে বার করে আনে সেই মূর্তি। " আলোক এতক্ষন মাথা নীচু করে শুনছিল সব কথা।এবার বললো, "বিশ্বাস করুন টাপুরদি,ওই মূর্তি আমি নিজের কাছে রাখার জন্য নেই নি।ভেবেছিলাম কোন মিউজিয়ামে দিয়ে দেব।" টাপুরদি হাসলো,"বেদীর পেছনে বিষাক্ত কাঁটা লাগানোর ব্যবস্থা করেছিলেন খানসাহেব সিন্দুককে সুরক্ষিত করতে।তুমি জানতে বেদীর পেছনে বিষাক্ত কাঁটা বাঁচিয়ে কিভাবে বেদী খুলতে হয়।কিন্তু মেজকা জানতেন না,যেমন জানতেন না জমিদার দীনেন্দ্রপ্রতাপ। তাই তাঁদের এই পরিনতি।" হঠাৎ কান্নার শব্দে সবাই তাকিয়ে দেখলাম,মেজকাকীমা কাঁদছেন।তোড়া গিয়ে মাকে জড়িয়ে ধরলো। আলোক কখন ঘর থেকে বেরিয়ে গিয়েছিলো টের পাইনি।এবার দেখলাম,একটা ব্যাগ নিয়ে ঘরে ঢুকলো।ব্যাগ খুলে বার করলো বালগোপালের মূর্তি। ধূলো জমে মলিন হলেও অষ্টধাতু চিনতে কষ্ট হয়না।নিয়ে গিয়ে কর্ত্তাবাবার হাতে দিলেন।চেয়ে দেখলাম কর্ত্তাবাবার চোখে জল।মূর্তিটা তুলে মাথায় ঠেকালেন তিনি।তারপর আলোককে বললেন,"এটা তোমার জিনিস বাবা।তুমিই রাখো।" আলোক কর্ত্তাবাবাকে প্রণাম করে বললো, "এ আমার পিতামহের হাতে প্রতিষ্ঠিত বিগ্রহ। এই বিগ্রহ এই মন্দিরেই থাকুক কর্ত্তাবাবা।" টাপুরদি বললো,"আরেকটা কথা আপনাদের জানাতে চাই।এই যে অরিন। এদিকে এস।" অরিন কাঁচুমাচু মুখে এগিয়ে এলো। টাপুরদি অরিনের হাত ধরে কর্ত্তাবাবার সামনে এনে দাঁড় করালো।"দেখুন তো,চিনতে পারেন কিনা।" কর্ত্তাবাবা তার মুখের দিকে চেয়ে রইলেন। টাপুরদি হেসে কাকু,মানে অর্জুনদার বাবার দিকে তাকালো, "কাকু,আপনি নিশ্চয়ই চিনতে পেরেছেন?" কাকু বিহবল দৃষ্টিতে তাকিয়ে রইলো অরিনের দিকে।টাপুরদি বললো,"এই অরিন কিন্তু আপনার ভ্রাতুষ্পুত্র কাকু।আপনার ছোট ভাইয়ের ছেলে।তাঁর অমতে বিয়ে ঠিক করা হয়েছিল বলে পালিয়ে গিয়ে নিজের পছন্দের পাত্রীকে বিয়ে করেন।বারাসাতে থাকেন।ঠিকানা দিয়ে দেব,চাইলে দেখা করে আসবেন।অরিন আপনাদের সাথে দেখা করতেই এসেছিল এই বাড়িতে।" অরিন এগিয়ে এসে সবাইকে প্রণাম করলো।দুদিন পরে এবাড়িতে সবার মুখে হাসি ফুটেছে দেখলাম। পরিশিষ্টঃ সবাইকে বিদায় জানিয়ে গাড়িতে উঠলাম আমরা।কাকীমা জড়িয়ে ধরে আদর করলেন।অর্জুনদা কদিন পরে কলকাতা ফিরবেন,মেজকা একটু সুস্থ হলে।কাকীমা এগিয়ে এসে টাপুরদির কপালে চুমু দিলেন।আবার আসবো কথা দিয়ে এবারের মত বিদায় নিলাম সবার থেকে। টাপুরদি গাড়ি চালাচ্ছে।কিছু প্রশ্ন অনেকক্ষন ধরেই মনে দানা বাঁধছে।এটাই মোক্ষম সময়।জিজ্ঞাসা করলাম, "টাপুরদি, তুমি কি করে বুঝলে মেজকাই সেই সকালের চোর?কিংবা ঐ ধর,আলোক খানসাহেবের বংশধর? আর ঐ অরিনের ব্যাপারটা?কিচ্ছু বুঝতে পারছি না।প্লীজ বোঝাও।" টাপুরদি চুপচাপ গাড়ি চালাচ্ছিল। এবার গাড়িটাকে সাইড করে রাস্তার ধারে একটা ধাবার সামনে দাঁড় করালো।তারপর বললো,"চল একটু চা হয়ে যাক।" চা খেতে খেতে টাপুরদি বলতে শুরু করলো, "রায়ভবনের চারপাশে প্রাচীরটা দেখেছিস,মিতুল?কতটা উঁচু।সামনে গেটে প্রভু সিং।তাই থালাবাসন চুরি করতে চোর আসার লজিকটায় প্রথম খটকা লাগে আমার।চোর কেউ একজন আছে,সে বাইরে থেকে এসেছে,না ভিতর থেকে তখনও জানিনা আমি।কিন্তু কেন?কিসের জন্য?শুধু বাসনপত্র?না আরোও দামী কিছু?হলে সেটা কি হতে পারে যেটা চুরি করতে চোর মন্দিরে ঢোকে।কি এমন দামী জিনিস থাকতে পারে মন্দিরে।যদি থেকেই থাকে তাহলে কোথায়?বাকীদের চোখে সেটা কেন পড়লো না? তখনই মনে পড়লো মীরপুরে আসার পথে অর্জুনের মুখে শোনা বালগোপালের মূর্তির কথা।তাহলে কি সেটা এখনও মন্দিরেই আছে?সেটার লোভেই চোরের হানা?কিন্তু কোথায়?সেদিন তোর সাথে মন্দিরের চাতাল খুঁটিয়ে দেখতে গিয়ে মনে হল,মন্দিরের ভিত ও চাতালের শ্বেতপাথরের টালি আর দেয়ালের টালি কিছুটা আলাদা।দেয়ালেরগুলো অপেক্ষাকৃত নতুন।অর্জুনকে জিজ্ঞাসা করে নিশ্চিত হলাম আমার অনুমান সম্পর্কে। মনে হল,খানসাহেব যদি বালগোপাল মন্দিরেই লুকিয়ে থাকেন,নিশ্চয়ই এমন জায়গায় লুকোবেন,যেখান থেকে হামলাকারীরা খুঁজে বার করতে পারবে না।সেটা কোন জায়গা।নিশ্চয়ই খানসাহেবের আমলে তৈরি হওয়া মন্দিরের অংশেই লুকোনো আছে। মিথ্যে বলবো না,আমি তখনও নিশ্চিত ছিলাম না যে মূর্তি সত্যিই আছে।পরদিন রাতে তোড়া আর আলোকের কথোপকথনে ঘুম আমারও ভেঙেছিলো। দেখলাম তুই দরজা খুলে বেড়িয়ে গেলি।তোর পিছনে পিছনে আমিও গেলাম দেখতে।কি দেখলাম তুই জানিস।তোর মত আমিও সেদিন বুঝিনি তোড়ার সঙ্গের লোকটা কে?বাইরের কেউ নিশ্চয়ই নয়।কারন বাগানের পাশ দিয়ে বাড়ির বারমহলের দিকে এগিয়েছিলো।ঐদিকে থাকে বিশ্বম্ভরকাকার পরিবার,আলোক আর অরিন।বিশ্বম্ভরকাকা নিশ্চয়ই নয়।অরিন?অরিন সেদিনই এসেছে।অরিনের সাথে তোড়ার যোগাযোগটা ঠিক বিশ্বাসযোগ্য ঠেকছিলো না।এমন নয় যে হতেই পারেনা।তবু কোথাও একটা হিসেবের গরমিল।যদিও অরিনকে দেখে কাকুর অমনভাবে তাকিয়ে থাকাটা আমার অদ্ভুত লেগেছিল।কিন্তু তোড়ার সঙ্গী হিসেবে অরিনকে ঠিক মানতে পারছিলাম না।তাহলে কি আলোক?কেন নয়?আলোক সুদর্শন, ভদ্র; তোড়ার মন নরম হতেই পারে।মনে পড়লো, ওরা একসাথে এসেছিল ট্রেনে।সম্পর্কটা নিশ্চয়ই আগে থেকেই তৈরী হয়েছিল। ভোররাতের দিকে মেজকার দুর্ঘটনাটা ঘটলো।ডাক্তারও নিশ্চিত করলেন,বিষক্রিয়া। মনে পরে গেল,দীনেন্দ্রপ্রতাপের মৃত্যু। একই জায়গায়,একইভাবে।তোর মনে আছে হসপিটাল থেকে অর্জুন আমায় ফোন করেছিলো?মেজকার হাতে একটা খুব ছোট কাটা দাগ দেখতে পেয়েছিলো ও।সেখানকার চারপাশটা নীল হয়ে ছিল।বুঝলাম বিষাক্ত কিছুতে হাত দিয়েছিলেন তিনি।বিদ্যুৎচমকের মত মনে হল বালগোপালকে সুরক্ষিত করার জন্য এরকম কিছু ব্যাবস্থা নিশ্চয়ই করা হয়েছিলো,যে না জেনে হাত লাগালেই বিপদ।তাই যদি হয়, তাহলে আলোক কি করে বার করলো?তাহলে কি আলোক জানতো বালগোপাল কোথায় আছেন,কিভাবে তাকে বার করে আনা যাবে?যার ফলে অন্ধকারে টর্চ জ্বালিয়েও সহজেই বার করে আনতে পেরেছিলো?কিন্তু কি ভাবে?বুঝলাম মীরপুরে বসে আমার প্রশ্নের জবাব মিলবে না।অর্জুনের কাছ থেকে আলোকের পেশ করা ডকুমেন্টস নিয়ে কলকাতায় গেলাম।খোঁজ নিয়ে জানলাম উজ্জ্বল ছাত্র,আদ্যান্ত ভালো ছেলে।মীরপুরের সাথে ওর যোগাযোগের কোনও প্রমাণ পাচ্ছিলাম না।ফিরেই আসছিলাম।কিন্তু কাকতালীয়ই বলিস বা অন্যকিছু,ইউনিভার্সিটি ক্যাম্পাসে দেখা হয়ে গেলো,বাবার এক বন্ধুর সাথে।উনি ইতিহাসের প্রফেসর। কথাচ্ছলে আলোকের কথা জিজ্ঞাসা করে জানলাম আলোক ওনার আন্ডারেই পি এইচ ডি করেছে।ভূয়সী প্রসংশা করলেন।বললেন,আলোক ওনার ছেলের মত।তারপর ওনার কাছেই জানতে পারলাম আলোকের আসল পরিচয়।দুয়ে দুয়ে চার মিলে গেল।পার্বতী দেবী নিশ্চয়ই তার দাদাকে বলেছিলেন কখনও বেদীর নিচে গুপ্তসিন্দুকের কথা ও তা খোলার রহস্য।সেখান থেকেই হয়তো বংশপরম্পরায় আলোকও জেনেছে। ফিরেই আসছিলাম।হঠাৎ মনে হল অরিনের ব্যাপারে একটু খবরাখবর নেওয়া দরকার।ওর কলেজে গিয়ে খবর নিতেই ওর বাবার নাম জানতে পারলাম। বেশী খাটতে হয়নি।ঠিকানাটা নোট করে চলে এলাম।বাড়ি এসে তোর মুখে শুনলাম মেজকাকীমার প্রলাপ আর তোড়া ও আলোকের নিভৃত দৃশ্যের কথা।সব মিলে গেলো।রাতে অর্জুন জানালো মেজকার ব্যবসা ইদানীং খুব খারাপ যাচ্ছিলো। বাজারে অনেক ঋণ হয়ে গেছে।এই দুদিনে মেজকা হসপিটালে ভর্তির খবর পেয়ে রাস্তাঘাটে পাওনাদাররা ছেঁকে ধরছে।বুঝলাম মেজকার চুরির চেষ্টার কারণ। ব্যাস।চা শেষ।চল ওঠা যাক।আর কিছু জানতে চাস?"টাপুরদি জিজ্ঞাসা করলো। হাসি চেপে মুখটা গম্ভীর করে বললাম,"একটাই কথা।তোমার আর অর্জুনদার ব্যাপারটা কতটা এগোলো?" বলেই দৌড়ে গাড়িতে গিয়ে উঠলাম।টাপুরদির হাতের সীমানার৷ মধ্যে থাকলে গাট্টাটা মিস হবে না জানি। 

