#নষ্ট_কুড়ি_পর্ব_১ #মুক্তধারা_মুখার্জী©copyright protected চোখ ফেটে জল বেরিয়ে আসছে ডোডোর। এতদিন বাড়ির থেকে স্কুলটাই প্রিয় ছিল তার। এবার সে কি করবে?কোথায় গিয়ে লুকোবে? টিফিন টাইম চলছে। বড় মাঠটার এক কোণে বসে মুখ লুকিয়ে কাঁদছে ডোডো।  ছোট থেকেই নরম মনের,গোলগাল ছোট্ট ডোডো সারা বাড়ি দাপিয়ে বেড়াতো। মা,বাবা আর ছোট্ট ডোডো---তিনজনের সুখী পরিবার। বাবা আশুতোষ মিত্র ব্যাংকে চাকরি করেন। মা মৈত্রেয়ী হাউজ ওয়াইফ। সংসার,ছেলে আর অবসরে আঁকা নিয়ে সময় কেটে যায় মৈত্রেয়ীর। ডোডোর মুখের বুলি ফুটতে বেশ দেরীই হয়েছিল। বছর দুয়েক হতে চললো তখনও 'মাম' আর 'পা' ছাড়া বিশেষ কিছুই বলতো না। ইশারা করে জিনিস চাইতো। চিন্তায় পড়ে বারবার ডাক্তারের কাছে নিয়ে গিয়েছিল। কি জানি শেষে কি তাদের ছেলে বোবা হলো?  শেষে ডাক্তারের পরামর্শে স্পিচ থেরাপি করানো হয় ডোডোর। তারপর থেকে ডোডো একটু একটু করে কথা বলতে শুরু করে। ডোডোর রোজ খেলার সাথী ছিল দুটো বাড়ি পরেই দত্তকাকুর ছোট্ট পাগ টা। ডোডো রোজ দুপুরের খাওয়া সেরে এক ছুট্টে পালিয়ে যেতো ওদের বাড়ি। মা তখন নিশ্চিন্তে রং আর তুলিতে ভরিয়ে তুলতেন সাদা ক্যানভাস। তিনি জানতেও পারতেন না তার ছোট্ট ডোডোর শৈশবও একটু একটু করে রক্তাক্ত হয়ে উঠছে।  ----ডোডো সোনা, একটু আমার কাছে এসো। ----কেন কাকু? আমি তো রকির সাথে খেলছি। ----- আরো সুন্দর একটা খেলা খেলবো তোমার সাথে। পেডোফিলিক সমীরণ দত্তের চোখ দুটো চকচক করে ওঠে। দুই মাস যাবৎ ডোডো আসে তাদের বাড়িতে খেলতে। ডোডোর গোলগাল চেহারা টা দেখলেই বছর চল্লিশের সমীরণ বাবু উত্তেজিত হয়ে পড়েন। রোজ একই সময়ে ডোডো আসে। এ সময় এ বাড়ির অর্ধেক থাকে না আর বাকিরা দুপুরের ভাত ঘুমে ব্যস্ত। লক্ষ্য করে দেখেছেন,ডোডোর মাও আসেনা নিতে । ডোডোকে জিজ্ঞাসা করেছেন ডোডোর মা আঁকা নিয়ে ব্যস্ত থাকেন এই সময়। অতএব সুবর্ণ সুযোগ। ---- ডোডো বাবু, চলো আমার সাথে ওই ঘরটায় চলো। নতুন ধরণের খেলা খেলবো। সাড়ে তিন বছরের ডোডো সমীরণ বাবুর হাত ধরে নাচতে নাচতে চলে যায়।  ডোডো বুঝতেই পারলো না এসব কি হলো আজ তার সাথে। কাকু বলেছে কাউকে কিছু না বলতে। বললেই মা নাকি চলে যাবে ডোডোকে ছেড়ে। না না, ডোডো যে একা থাকতেই পারে না। কিন্তু খুব ব্যথা করছে,টনটন করছে। কাল আবার যেতে বলেছে কাকু। কিন্তু ডোডো আর যাবে না,কিছুতেই না।  ---- মাম। ---- কি হয়েছে ডোডো? এখন আমি রান্না করছি।যাও কার্টুন দেখো। মাথা নিচু করে ডোডো দাঁড়িয়ে থাকে। ---- কি হলো? দাঁড়িয়ে রইলি যে! ---- মাম, কাকু খুব পচা। ---- কে? সমীরণবাবু? ----হ্যাঁ।জানো মা, আমি রকির সাথে আজ খেলছিলাম।রকি কি সুন্দর বল টা এমনি করে মুখে নিয়ে আমার দিকে ছুঁড়ছিলো।তারপর কাকু আমাকে ডাকলো। তারপর আমাকে নিয়ে একটা ঘরে নিয়ে গিয়ে প্যান্ট খু.... ---- হ্যাঁ, হ্যাঁ।ঠিক আছে ঠিক আছে। এবার ঘরে যা।আমার    অনেক কাজ বাকি । আমার ডোডো সোনা কে অনেক হামি। ডোডো চলে যেতেই মৈত্রেয়ী হেসে ফেলেন।আগে এই ছেলে কথাই বলতো না। আর এখন রোজ সারাদিন কিছু না কিছু বকেই যাচ্ছে। গল্পের ঝুড়ি নিয়ে বসলে তো কথাই নেই।রোজ ওবাড়ি থেকে এসে রকির গল্প। তবে কয়েক মাস পর থেকেই স্কুল শুরু। এরপর যে আরো কত বকবক করবে ভগবানই জানেন।  সমীরণবাবুর নেশা লেগে গেছে। দুপুর হলেই আর তর সয়না। দিনের পর দিন ডোডোকে শোষণ করে চলেন। ডোডো আর আসতে চায় না ওদের বাড়ি।কিন্তু ওর কথা বাড়ির কেউ মন দিয়েই শোনে না। ডোডোকে ওদের বাড়ি খেলতে পাঠিয়ে দেয়।এর মধ্যেই শুরু হয়ে যায় ডোডোর স্কুল। ভোরবেলায় উঠতে হয় ডোডোকে।তাই স্কুল থেকে ফিরলে মা স্নান করিয়ে খাইয়ে ডোডোকে ঘুম পাড়িয়ে দেয়। দুপুরে আর যেতে হয়না ডোডো কে ওই অভিশপ্ত বাড়িতে।ডোডো আনন্দে নেচে ওঠে। ভাগ্যিস স্কুলে ভর্তি হলো। স্কুলে দুটো বন্ধু হয়েছে। রোজ খুব মজা হয় স্কুলে। টিফিন খায়,খেলা করে। ড্রয়িং শেখায় । কাগজ দিয়ে জিনিস বানাতে শেখায়। খুব মন দিয়ে সে টিচারের কথা শোনে।  দেখতে দেখতে ডোডো ক্লাস ওয়ানে উঠে যায়। খুব ভালো রেজাল্ট করেছে সে। ক্লাসের ফার্স্ট বয়।সবাই তাকে গুড বয় বলে।যেমন আজ ড্রয়িং টিচার আনন্দ স্যার বললেন, ---- তুমি তো দারুন কালার করেছো ।গুড বয়। হাসিতে মুখটা ঝলমল করে ওঠে ডোডোর। ---- স্যার, মে আই গো টু টয়লেট? ---- সিওর। লেটস গো।  ডোডো তো আন্টিদের সাথেই টয়লেট যায়।আজ স্যার কেন নিয়ে যাচ্ছে বুঝেই উঠতে পারছিল না। সে সুন্দর রং করেছে বলে? বাথরুমে স্যার ঢুকেই দরজা টা বন্ধ করে দিলেন। ডোডো প্যান্ট খুলে টয়লেট সারার পরই আনন্দ স্যার ডোডোকে চেপে ধরলেন। ডোডো চোখের সামনে আনন্দ স্যারের জায়গায় দত্ত কাকুকে দেখতে পাচ্ছিল। তার ব্যথা লাগছে তবু আনন্দ স্যারের রক্ত চক্ষুকে অবজ্ঞা করবে এত সাহস তার নেই। চাপা গলায় হিসহিসিয়ে ওঠেন আনন্দ, ---- এরকম গুড বয় হয়েই থাকবে। এটা শুধু একটা খেলা। মনে থাকে যেন। কাউকে বললে আর বাড়ি যেতে পারবে না।মা কে খুঁজে পাবে না। সবাই হারিয়ে যাবে তোমার কাছ থেকে।তাই চুপ একদম।শ-শ-শ..... টিফিনের বেল বেজে যায়।আনন্দ স্যার বাথরুম থেকে বেরিয়ে চলে যান। আর তখন থেকেই ডোডো মাঠে বসে কাঁদছে।  ---- কিরে ফার্স্ট বয়? এখানে বসে কি করছিস? তোকে তো নাগালের মধ্যেই পাই না। চোখ তুলে ডোডো দেখে ক্লাস ফোরের অমিতদের গ্রুপটা সামনে দাঁড়িয়ে আছে। এরা সবসময় পিছনে লাগে। সেদিন তমাল কে জামা খুলিয়ে মাঠে দৌড় করিয়েছিল।একদিন ডোডো কে ল্যাং মেরে ফেলে দিয়েছিল।আজ কি তবে এরাও ডোডোকে..... (চলবে) ........সপ্তাহে একদিন পোস্ট হবে........ 

