উচ্চ মাধ্যমিক পাশ করবার পর, সংসারের অভাবের তাড়নায়,সান্তনু আর পড়া না চালিয়ে কাজের খোঁজে হন্যে হয়ে,এই বন্ধু সেই বন্ধুকে ফোন করে একটা কাজ খুঁজে পাওয়ার আপ্রাণ চেষ্টা চালিয়ে যাচ্ছে। গ্রামের ছেলে, শহর সম্পর্কে সম্যক ধারণা না থাকায় কারুর মারফত কোথাও কাজে যোগ দিলে অনেকটা ভরসা পাওয়া যায়। ক'দিনের মধ্যে সান্তনুর এক বন্ধু ফোন করে বললো-"ভাই একটা কাজ পেয়েছি, বসে থাকার কাজ, মাইনে ভালো দেবে, আমার পুরনো অফিস, মালিক ভালো। চাইলে তুই সামনের সপ্তাহে আমার কলকাতার ঠিকানায় চলে আয়"। সান্তনু বললো-'আমি কলকাতা তেমন চিনি না ভাই,তুই একদিন এসে আমায় নিয়ে জাবি?আমি তোর গাড়ির ভাড়া দিয়ে দেব"। উম......... ঠিক আছে। সামনের শনিবার আমি বাড়ি যাচ্ছি। তুই রেডি থাকবি, আমরা পরের দিন ভোরের বাস ধরে কলকাতায় চলে আসবো। সান্তনুর মন আনন্দে আত্মহারা। তার ব্যাগ গোছানো হয়ে গেছে। বাবা মায়ের একমাত্র সন্তান, এতদিন নুন ভাত খেয়েও ছেলেকে বুকে আগলে রেখে ছিলেন, আজ অভাবের তাড়নায় ছেলেকে দুচোখের পলকের থেকে অনেক দূরে চলে যেতে হবে অন্নের সংস্থানে,তাই পরিবারের কারুর মন ভালো নেই । মায়ের মন তো,খুব উতলা হয় যখন তার সন্তান দূরে কোথাও যায়, তাই ছেলেকে পই পই করে অনেক সাবধান বাণীর মন্ত্র শোনালেন। নির্দিষ্ট দিনে সান্তনু, বুকে একরাশ স্বপ্ন নিয়ে কলকাতার পথে পাড়ি জমালো,একান্ত পরিচিত বন্ধুর সাথে।যেতে যেতে কত কথা দুজনের। হাওড়ার বাস স্টপে প্রথম পা পড়েই,সান্তনুর প্রথম দৃষ্টি পড়ে আমাদের গর্বের সেতু 'রবীন্দ্র সেতু'র উপরিভাগে।এত উঁচু ব্রিজ দেখে শান্তনুর বুকের ভিতর কেমন যেন হিল্লোল বয়ে গেল। বন্ধুর হাতটা শক্ত করে ধরে, রাস্তা পারাপারের জন্য অপেক্ষা করতে করতে,সান্তনুর ঘাড়টা একবার ডানদিক,একবার বাঁ দিকে অনবরত চলছে।  রসিকতার ছলে সান্তনুর বন্ধু হিমাদ্রি বললো-'ভাই,এত গাড়ি ঘোড়া দেখে ঘাবড়ে যাচ্ছিস নাকি! হাত ধরে রাখ না হলে হারিয়ে যাবি'। রাস্তা পারাপার করে,অতি সন্তপর্নে হাওড়া ব্রিজের উপর হাঁটতে হাঁটতে সান্তনু ভয়ার্ত চোখে একবার নীচে প্রবাহমান মা গঙ্গাকে প্রনাম করে, বড় বড় লঞ্চ ঘাটে নোঙর করা ছিল তাই দেখতে দেখতে ওপারের দুয়ার কলকাতা সান্তনুকে বরণ করে নিলো।মা তিলোত্তমা সত্যি আমাদের হৃদয়ে ছিলেন,আছেন এবং থাকবেন। সান্তনু ও বন্ধু হিমাদ্রি বাসার ঠিকানার উদ্যেশ্যে বাস ধরলো। প্রথমবার কলকাতায় আসা,তাই সান্তনু বুঝতে না পেরে লেডিস সিটে বসে পরে, উঠতে হলো যখন এক মহিলা যাত্রী উঠে সান্তনুকে সিট ছাড়তে বলে, আর সান্তনু আশেপাশের সিট খালি সত্ত্বেও মহিলা ওর'ই সিটে বসবে, কেমন যেন মনে হলো তার। বাড়ি থেকে নিয়ে আসা মুড়ির ব্যাগটা সিটের তলায় রেখে হিমাদ্রি সান্তনুকে লেডিস সিটে বসে থাকতে দেখে ইশারায় বাসের গায়ে লেডিস লেখাটি দেখিয়ে উঠে আসতে বলে। নিজের ভুল বুঝতে পেরে সান্তনু মুচকি হেসে উঠে এসে সান্তনুর পাশে দাঁড়ালো। বললো ভাই আমাদের গ্রামে এমন ব্যাবস্থা নেই, তাই বুঝতে পারিনি। আমরা তো স্কুলে যাওয়ার সময় ছেলে মেয়ে সবাই যে যেখানে খুশি বসে যাই, অনেক সময় ট্রেকারে ঝুলে ঝুলেও যাই। যাক আজ এক নতুন অভিজ্ঞতা হলো। হো হো হো করে হাসলো হিমাদ্রি। ভাই অনেক শিখতে হবে, এখানকার চালচলন শিখতে হবে। এ শহরে চলতে হলে প্রতিটা পদক্ষেপ মেপে মেপে ফেলতে হবে। এখানে ভাল মানুষ যেমন আছে তেমনি খারাপ লোক ও আছে, ধীরে ধীরে তোমাকে সব জানতে হবে। ঠিক বলেছিস ভাই, তবে চিন্তা নেই,তুই তো আছিস। ঠিক আছে। তবে সব সময় আমি থাকব না , তোমাকে সব আসতে আসতে শিখতে হবে। গন্তব্যে বাস থেকে নেমে দুজন বাসায় পৌঁছলো। নতুন জায়গা, বাসায় ব্যাগ পত্তর রেখে সঙ্গে সঙ্গে হিমাদ্রি স্টোভটা ধরিয়ে ভাত বসিয়ে দিল,আর পেসার কুকারে ডাল ও আলু দিয়ে রাখলো। দুজন ততক্ষনে হাত মুখ ধুয়ে ফ্রেশ হয়ে আসতে আসতে ভাত হয়ে গেছে। তারপর প্রেসার কুকার বসিয়ে, মাথা আঁচড়াতে আঁচড়াতে দুটো তিনটে সিটি দিয়ে নামিয়ে শান্তনুকে খাট থেকে নেমে মেঝেতে বসতে বললো। সেদ্ধ আলু গুলো প্রেসার কুকার থেকে বার করে হিমাদ্রি পেঁয়াজ ও লঙ্কা কেটে একটা বাটিতে রেখে সান্তনুকে মাখাতে বললো। এত দ্রুততার সাথে হিমাদ্রি ডাল আলুভাতে রেডি করলো তা দেখে সান্তনু 'থ'। আলু মাখতে মাখতে সান্তনুর মায়ের কথা খুব মনে পারছিলো। ঘরে থাকলে শান্তনুর  মা আলু মাখিয়ে তার জন্য ভাত বেড়ে ডাক দিতেন। আজ সেটা নিজেকে করতে হচ্ছে। চোখের কোণে জল গড়িয়ে আসে সান্তনুর। কি ভাই কাঁদছিস নাকি রে.....? হিমাদ্রি বললো। না না। কাঁদবো কেন?আলুটা পেয়াজ দিয়ে মাখছি তো তাই চোখে জল চলে এলো। ওহ! ঠিক হয়ে যাবে আসতে আসতে। ভাত বেড়ে সান্তনু ও হিমাদ্রি বসে পড়লো খেতে।খেতে খেতে সান্তনু মাকে একটা ফোন করলো।---- কে রিঙ্কি?আমি সান্তনু দা বলছি। আমার মায়ের কাছে ফোনটা নিয়ে যা তো। একটু কথা বলবো। ওহ! দাদা! তুমি পৌঁছে গেছো? হাঁ রে। ভালো ভাবে থাকবি। মন দিয়ে পড়াশুনা করবি।  ঠিক আছে দাদা।ধরো আমি নিয়ে যাচ্ছি। ছুটতে ছুটতে রিঙ্কি জেঠিমার কাছে ফোন নিয়ে হাঁফাতে হাঁফাতে বলে 'এই নাও জেঠি মা' দাদা ফোন করেছে'। উতলা মা,ছেলে ফোন করেছে শুনে রান্না ফেলে কথা বলায় ব্যস্ত, খেয়েছে কি না, কেমন কাজ, বৃত্তান্ত কথা। ফোনটা রেখে উনুনের কাছে গিয়ে দেখেন সব মশলা পুড়ে গেছে।চোখের জল মুছতে মুছতে মা সেই পোড়া মশলার উপর জল ঢেলে রান্না শেষ করলেন।ছেলের সাথে কথা বলবার পর মায়ের মনটা যেন শান্তি ফিরে পেল। সেদিন সেই পোড়া রান্নার স্বাদ এতটাই মধুর ছিল যে, সান্তনুর মা ও বাবা ছেলের কথা ভাবতে ভাবতে পোড়া গন্ধ ও স্বাদটাই ভুলে গেছে। দুপুরে দুই বন্ধু একটু জিরিয়ে নিয়ে,সন্ধ্যায় কাছাকাছি বাজারে একটু মাছ কিনে রাতের খাবারের তোড়জোড় শুরু হলো। পরের দিন ফার্স্ট আওয়ারে সান্তনু ও হিমাদ্রি দুজন মিলে নতুন অফিসে বেশ অফিসিয়াল ড্রেসে হাজির হলো।নতুন অফিসে কি কি কাজ করতে হবে সব বুঝে নেয় সান্তনু। এক গোছা চাবি নিয়ে সান্তনু কলকাতার বুকে গড়ে উঠছে নতুন নতুন সভ্যতার ইমারতের কেয়ার টেকার। কাজ তেমন নয় ইট,বলি,সিমেন্টের হিসেব রাখা ও মিস্ত্রী দের উপস্থিতির প্রমান হিসেবে খাতায় লিখে রাখা।শান্তনুর বেশ পছন্দ হয়েছে কাজটা। কারণ তেমন কারুর সাথে বেশি কথা বলার দরকার নেই বা টাকা কড়ির হিসেব রাখার ঝঞ্ঝাট নেই। স্বপ্নের শহর। কত মানুষের আনাগোনা। কত রকমের মানুষের সাথে পরিচিতি। প্রতিটা দিন সান্তনুর জীবনে এক নতুন নতুন শিক্ষার সীমারেখা সৃষ্টি করে।সততা ও বিশ্বাসের বীজ বপন করতে করতে বসের নজরে কাজের ছেলে হিসেবে সুখ্যাতি অর্জন করে ফেলেছে।নিজের কাজ সম্পর্কে অনেকটাই ধাতস্থ হয়ে গেছে সান্তনু। বন্ধু হিমাদ্রির সাথে মাঝে মধ্যে দেখাও হয় আবার ফোনে কথাও হয়।  বাবা মায়ের মুখে হাসি ফুটিয়ে বার দুয়েক গ্রামের বাড়ি থেকে ঘুরেও এসেছে। বাড়ি থেকে যখন ফিরত মায়ের চোখটা ছল ছল করে উঠতো। এরই মধ্যে সান্তনু সিদ্ধান্ত নিলো, যেহেতু কাজ টা বসে থেকে তদারকির, তাই মালিকের কাছে গিয়ে বলল দূর থেকে সে গ্রাজুয়েশন করতে চায়, কাজের ফাঁকে ফাঁকে পড়াটাও তার কমপ্লিট হবে। বস'ও বাহবা দিয়ে উৎসাহিত করলেন।কিছু টাকা এডভান্স দিয়ে শান্তনুকে সাহায্য করলেন। জীবনে সান্তনু তিনটে দায়িত্ব নিলো,এক- বাবা মায়ের সংসার চালানো, দুই-নিজের ক্যারিয়ার গড়ার লক্ষ্য আর তিন- ইমারত গড়ার পাহারাদার হয়ে, বহু মানুষের বাসস্থানের অঙ্গীকার। [এভাবেই চলে বছরখানেক] একদিন নির্মিয়মান বহুতলের সামনে এক জটলা দেখে সান্তনু নীচে নেমে আসে। কয়েকজন ছোকরা মুখে রুমাল বেঁধে সান্তনুর উদ্যেশে বলে গেল- 'তোর মালিককে বলিস এই বাড়ির যত ইমারতি দ্রব্য লাগবে আমাদের থেকে নিতে হবে,অন্যথা খুব খারাপ হবে। কাল এই সময়ে আসবো, মালিক কে এখানেই থাকতে বলিস'। আর তোর নামটা কি? ঠিক আছে, বলে দেব। আমার নাম সান্তনু। ঠিক আছে, আমাদের সাথে মানিয়ে চলার চেষ্টা করিস না হলে তোকে দেখে দেব। [অনেকটা ফিল্মি কায়দায় সান্তনুর উদ্যেশ্যে কথা গুলো বলে,বাইক গুলো সাঁই সাঁই করে বেরিয়ে গেল।] ভীত সান্তনু বসকে ফোন করে সমস্ত ঘটনা জানালো। ভয় না পাওয়ার আশ্বাস দিয়ে পরের দিন বস এসে ছেলেগুলোর সাথে দেখা করে বিষয়টা মিটিয়ে নিলেন, প্রায় উচ্চ দাম দিয়ে ছেলেগুলোর থেকে ইমারতি দ্রব্য কিনবার ইচ্ছা প্রকাশ করলেন, এক প্রকার বাধ্য হয়ে। সমস্ত বিষয়ের কথোপকথন শান্তনুর সামনে হলো। প্রতিবাদী সান্তনু বিষয়টা মন থেকে মেনে নেয়নি। সবাই চলে যাওয়ার পর বসকে সান্তনু বললো,'স্যার আপনি যদি এত দাম দিয়ে জিনিসপত্র এই ছেলেদের থেকে কেনেন,তাহলে তো একসময় এই ফ্ল্যাটের দাম অনেক হয়ে যাবে, সাধারণ মানুষের কিনবার নাগালের বাইরে চলে যাবে।কিনতে পারবে তারাই যাদের অঢেল টাকা আছে তারা। মধ্যবিত্তদের স্বপ্ন কোনোদিন পূরণ হবেনা স্যার।আপনি অন্য ব্যাবস্থা করতে পারতেন।' সান্তনু তোমার কথাটা ঠিক,কিন্তু কি করি বলো,এদের জ্বালায় আর বাড়িটা অর্ধেক তৈরি করে ফেলে রাখতে পারিনা তো।দেখা যাক শেষ পর্যন্ত কি হয়।তবে তুমি ওদের সাথে মুখ লাগবে না।ওরা এসে তোমায় কিছু বললে, বলো-স্যার এর সাথে কথা বলতে,যদিও আমার নম্বর ওদের দিয়ে রেখেছি। ঠিক আছে,বলে সান্তনু মনে একরাশ ক্ষোভ নিয়ে নির্মিয়মান বাড়ির দোতলায় নিজের কাজের জায়গায় ফিরে যায়।এই কয়েক বছরের মধ্যে সান্তনু মহানগরীর অনেক জায়গায় গেছে,অনেকের সাথে মিশেছে, অনেক শিখেছে।আজ এক নতুন শিক্ষায় শিক্ষিত হলো।চেনা মহানগরী যে আনন্দের ঐতিহ্য বহন করে চলেছে।সেই মহানগরীর বুকে এমন মানুষেরও বিচরণ আছে সেটা সান্তনুর এই ক'বছরের অভিজ্ঞতায় আজ উপলব্ধি হলো।সান্তনু খুব কম কথা বলে, এধরণের শিক্ষা সে পায়নি, যে শিক্ষা রাগ, রক্ত চক্ষু, চাপিয়ে দেওয়া, মেনে নিতেই হবে, মস্তানী,অথবা হুমকির মতো শিক্ষা। জানিনা যারা এই ব্যবহার করে, তাদের পাঠশালার হালহকিকত বা গুরুর একবার দর্শন পেলে তাঁর সাথেবিতর্ক সভায় বসতো। খুব সৎ ও জেদি ছেলে সান্তনু। একদিন ছুটি নিয়ে সান্তনু কলকাতার প্রাণকেন্দ্র ভিক্টরিয়ায় ঘুরে এলো। মানুষ যে যার কাজে ব্যস্ত, ব্যস্ত এই শহর, কেউ চেনা মুখ নয়,তাও সকলে কেমন সমানতালে মিলে মিশে থাকছে। সত্যি এই শহর মানবিক শহর, এ শহরে প্রাণ আছে, এই শহরে অভিমানও আছে। এখানে মানুষ একে অপরের পরিপূরক।  সারাদিন একা একা ঘুরে এসে একটু বই নিয়ে বসেছে,এমন সময় নিচ থেকে হৈচৈয়ের আওয়াজ শুনে নিচে তাকিয়ে দেখে, ইশারায় কেউ শান্তনুকে ডাকলো। নীচে নেমে দেখে আবার একদল লোক মুখে রুমাল বেঁধে বাইকে করে এসেছে। এবার তাদের অন্য দাবি, পাড়ায় ক্লাব আছে,খরচ অনেক হয়, তোর মালিককে বলিস 10 লাখ টাকা লাগবে দু দিনের মধ্যে,না দিলে কপালে দুঃখ আছে, সাথে তোরও কপালে দুঃখ আছে। কথা না বাড়িয়ে সান্তনু বলে, ঠিক আছে আমাকে জানালেন আমি নিশ্চই বলে দেব। ছেলেগুলো সেদিন বিদায় নিল। ফোন মারফত নিজের বসকে সকল বিষয়ে অবগত করালো সান্তনু। উনি আর কোনো উত্তর দিলেন না। ওপার থেকে ফোনটা কেটে দিলেন। এই শহর, কলকাতাকে সান্তনু প্রানের চেয়ে বেশি ভালোবেসে ফেলেছে। তাই তার দৃঢ় বিশ্বাস এখানে এই ধরণের জুলুমবাজির মানুষের স্থান হওয়া উচিত নয়।  শান্তনুর স্যার পরে ফোন করে সান্তনুকে সব রকমের আশ্বাস দিয়ে বলেন তুমি চিন্তা করোনা, আমি ওদের সাথে কথা বলবো ।ওরা আবার যদি আসে তাহলে বলো সামনের শনিবার আসতে। আমি কলকাতায় নেই বলে দিও।  ঠিক আছে স্যার।  পরের দিন সেই সমাজ বিরোধী, ক্রীমলিনাল গুলো আবার হাজির বিনা খাটনির পয়সা উসুল করতে। লজ্জা নেই ওদের,কেমন লজ্জা ছাড়ার মতো হাত পেতে টাকা চায়,এক প্রকার মস্তানী ও ধমকি সহকারে।আবার সেই চিৎকার চেঁচামেচি।সান্তনু সেদিন আর নীচে যায়নি। দুজন সমাজবিরোধী, গুন্ডা, মস্তান, বাবা মায়ের কুলাঙ্গার ছেলেগুলো দাপটের সহিত এসে দোতলায় হাজির।  কি রে! তোর মালিককে টাকার কথা বলেছিলিস। ক্লাবের জন্য চাঁদা 10 লাখ বলেছিলিস তো?  সান্তনু: নিশ্চই বলেছি। উনি আপনাদের সাথে আগামী শনিবার কথা বলবেন। এখন কলকাতায় নেই। আপনারা তখন আসুন। তাছাড়া একটা কথা বলি ?  তোর সাথে আর কোনো কথা নেই,কর্মচারীর মতো থাক, বাড়াবাড়ি বেশি করবি না। বাড়াবাড়ি করলে তোর গ্রামে আর ফিরতে হবে না। গ্রামের ছেলে সান্তনু প্রতিবাদী ছোটবেলা থেকেই। এ ধরণের অত্যাচার অন্য কেউ মেনে নিতে পারে কিন্তু সান্তনু মানতে চায় না।  সে এত দিনে বুঝে গেছে এ এক জীবন মরণ খেলা। তাই শেষ বারের মতো মা ও বাবার সাথে ফোনে কথা বলে নেয়। এর একটা বিহিত করতেই হবে, তাই সে ঠিক করলো নির্মিয়মান বাড়িতে যত মিস্ত্রী কাজ করছে, সবাইকে বিষয়টা জানিয়ে প্রতিবাদী হওয়ার জন্য উদ্বুদ্ধ করলো।  সঙ্গে সঙ্গে থানায় গেল।থানায় গিয়ে সকল বিষয়ে পুলিশকে অবগত করলো। সাথে সাথে শান্তনুর স্যার ও হাজির।পুলিশ বললেন, আপনি খবর দেবেন কোন সময়ে ওরা আসে,আমাদের নম্বর রাখো আর আসলেই ফোন করো। সেদিন অফিসের বস শান্তনুকে বাহবা দিলেন। উনিও সাথে থাকলেন। যেদিন ওই হপ্তা তোলা গুন্ডা গুলো আসলো। সান্তনু প্রথমে ওদের মধ্যে যে মাথা তাকে বললো-'স্যার উপরে আছেন,আপনি একা যান।মাথা যেতেই কয়েক জন মিস্ত্রী ও বস মিলে গুন্ডাদের মাথাকে ধরে বেঁধে রাখে।তারপর সান্তনু আরও দুজনকে ওপরে ডাকে,তাদেরও পরিকল্পনা মোতাবেক ধরে আটকে রাখে। নীচে দাঁড়ানো আর একজনকে ঘোরা ফেরা করতে থাকা মিস্ত্রী ও সান্তনু মিলে কব্জা করে থানায় ফোন করে। পুলিশ কিছুক্ষনের মধ্যে এসে সবকটা তোলাবাজকে এরেস্ট করে লকআপ করে। অনেক জিজ্ঞাসাবাদের পর তারা সুড় সুড় করে সব বলে দেয়।সেদিনের জিজ্ঞাসাবাদের ফলে অনেক রাঘববোয়ালের নাম উঠে আসে। তথ্য প্রমানের সাথে তারাও আজ জেলের ঘানি টানছে। শহর তিলোত্তমা শুধু বাংলায় নয় সারা ভারতবর্ষের এমনকি পৃথিবীর কাছে City Of Joy নামে পরিচিত,সেই কুলাঙ্গারদের বাস এই শহরে শুনলে লজ্জায় মাথা হেঁট হয়ে যায় বিশ্বের দরবারে। সান্তনুর উদ্যেশ্য সফল হয়েছে।স্বপ্ন পূরণ হবে তাঁদের যারা মহানগরী তিলোত্তমার বুকে একটু সুখের ও আনন্দের সহাবস্থান চায়। মহানগরী ও তার চারপাশে এই সব গড়ে ওঠা ইমারত গুলোর আকাশ ছোঁয়া মূল্যের পিছনে তোলাবাজদের হাড় হিম চাহিদার কারণে। ধন্যবাদ সান্তনু, তোমার প্রতিবাদী কন্ঠের জন্য। ধন্যবাদ তাদের যাঁরা শান্তনুর মতাদর্শে বিশ্বাসী। আমিও শান্তনুর সাথে।  

