গল্পের প্রারম্ভে আমার অপ্রকাশিত একটি কবিতার কয়েক কলি লিখতে খুব ইচ্ছে করছে.... মাগো..... তুমি কোন ক্ষণে মোরে, মনে ধরিয়াছিলে? তুমি কেন প্রাণে তব,  বাঁধিয়াছিলে? জনগণে মোরে দেখিয়া,হাসে দিনে রাতে। উদিবে কি কোনোদিন, সুবোধ এ জগতে? নই পুরুষ।তব নারী জগতের অলংকার সম।   লহ মোর আশীর্বাদ, বাঁচিয়া থাকিও জনম জনম। বাইরে অঝোর ধারায় বৃষ্টি ঝরছে।সুমন্ত মাথায় একটা গামছা ফেলে দৌড়োতে দৌড়োতে ঘর থেকে বেরিয়ে গেল। মুসল ধারে বৃষ্টির মধ্যে দৌড়োতে দেখে পাড়ার সুধা কাকু দাওয়ায় বসে হুঁকোটা নামিয়ে জিজ্ঞেস করলেন- ওরে সুমন্ত এই বৃষ্টির মধ্যে ছুটে ছুটে কোথায় যাস?বাড়িতে কোনো বিপদ হলো না তো---? সুমন্তর আর কথার জবাব দেওয়ার সময় ছিলোনা।শুধু হাত নেড়ে ইশারায় বলে গেল- 'না না কিছু হয়নি'। বিপদ নামক শব্দ শুনে ভিতর থেকে বেরিয়ে এলেন সুধা কাকুর বউ (কাকিমা)-'কার আবার কি বিপদ হলো'? ওই সুধাকে দেখলাম বৃষ্টির মধ্যে মাথায় গামছা ফেলে ছুটে ছুটে বাজারের দিকে গেল। কি হয়েছে কিছুই বললো না।শুধু হাত নেড়ে চলে গেল। কি জানি কি হলো। কাকিমা মুচকি হেসে বলল ও......... বুঝেছি। বৌমার শরীরটা খারাপ ছিল তো। মনে হয় তাই সুমন্ত ডাক্তারের কাছে গেছে। আমি যাই একটু ওদের বাড়ি। ছাতাটা কোথায় আছে জানো?  ঐতো! ঝুলছে ওখানে। তাড়াতাড়ি যাও। কাকিমা ছুটতে ছুটতে গেলেন সুমন্তের বাড়িতে। কই'রে সুমন্তর মা..... বৌমা এখন কেমন আছে। সুমন্তকে ছুটতে ছুটতে যেতে শুনলাম,,ডাক্তারের কাছে গেল মনে হয়,বলতে বলতে ঘরের ভিতর প্রবেশ করলেন। বৌমা যন্ত্রনায় ছটফট করছে, আর আসে পাশের বাড়ির মহিলারা ঘিরে রয়েছে। সময়ে ডাক্তারবাবুও এসে হাজির। ক্ষনিকের মধ্যে বৌমা প্রসব দিলেন সদ্যোজাত শিশু সন্তান। সত্যিই তো ওই সময়টা আনন্দঘন মুহূর্ত। প্রবল বৃষ্টি মাথায় নিয়ে যে শিশু জন্ম নিলো সে তো সত্যি মহান হবে, স্বয়ং ভগবান শ্রীকৃষ্ণ তো বৃষ্টি মাথায় নিয়ে নিজে বেঁচে ছিলেন। সকলে বাচ্চাটিকে ভগবানের বর পুত্র হিসেবে ভাবতে লাগলো। সুমন্তর বাড়িতে আনন্দের কোলাহল মুখরিত হতে লাগলো। বৃষ্টি ততক্ষনে থেমে গেছে। সুধা কাকু দু হাত তুলে প্রণাম করে বললেন দুর্গা-। দুর্গা-। দুর্গা।  না গো- দুর্গা নয়, এ কানাই হয়েছে। এখন ডাক্তার আছে। যাক ভালোয় ভালোয় প্রসব টা হয়ে গেছে। বলতে বলতে কাদা জড়ানো পা-টা দুয়ারে ঝেড়ে ঘরে ঢুকলেন। আমি তো ভয় পেয়ে গেছিলাম,সুমন্তের বাবার বয়স হয়েছে তো-সুধা কাকু বললেন। না না সে সব কিছু না। তোমার তো নাতি হলো,সুমন্ত বলেছে তুমি একবার দেখে এসো কোনো একদিন গিয়ে। সুমন্তর ছেলে হয়েছে।সেই আনন্দে সারা পাড়া মিষ্টি বিতরণ করলো। বাড়ির অনুষ্ঠানে সুন্দর গান বাজছে যা বহুদূর শোনা যাচ্ছে- মোর কোলে আজ, দোলে অবোধ শিশু-----            মোর প্রাণে আজ,বাজে প্রানের বাঁশি। মোর প্রাণ জুড়ে রয়.., মোর একরত্তি শিশু......            হবে হবে বড়, পুরিবে মোর মনের আশা।। কালের নিয়মে ও সময়ের সাথে সাথে সুমন্তর ছেলে বড় হতে লাগলো। নায়েক মশাই এর হাতে তার কুষ্টি গণনা হলো। নায়েক মশাই বললেন,সুমন্ত তোমার ছেলে তো 'দেবগণ' দেখতে পাচ্ছি। সাবধানে রেখো।  একদিন সুমন্ত ছেলে কে পোলিও খাওয়াতে নিয়ে গেছিলো,সেদিন তার আধার তথ্যেও নাম "দেব" নথিভুক্ত হলো। বাবা-মা ও দাদু-ঠাকুমার স্নেহে সুমন্তের ছেলে দিন দিন বড়ো হতে লাগলো। সারাক্ষন খেলনা বাটি নিয়ে খেলা করতো, মায়ের টিপের পাতা থেকে টিপ নিয়ে নিজের মাথায় পরতো, ঠাকুমাকে পরাতো, দাদুও বাদ যেত না। আলতা মাখত,লিপস্টিক ঠোঁটে মাখত ও মা-কে মাখাতো। দাদু ইয়ার্কির ছলে বলতো, 'সালা মেয়েদের জিনিস নিয়ে খেলা করে সারাক্ষন।তুই কি মেয়ে না কি রে। দেবের আগমনে কেমন যেন পরিবার সুখ স্বাচ্ছন্দে ভরে উঠলো । সকলের মনে ছোট্ট দেব কে নিয়ে অনেক আশা প্রত্যাশা দিনকে দিন বেড়ে যেতে লাগলো। দেব এখন আট বছর বয়স, ভালো কথা বলে, কিন্তু কেমন একটা মেয়েলি মেয়েলি টান ধরে কথা বলে। ছন্দপতন তখনই ঘটলো যখন সবাই দেবের মধ্যে একটা মেয়েলি ভাব স্পষ্ট লক্ষ করলো। ঠাকুমা বকাবকি করতেন-'ছেলেটার কথা বলার ধরণ দেখো। দিন দিন বড় হচছে আর মেয়েদের মতো করে চলন বলন। দেবের মা ওকে বোঝাও'।  স্কুলে বন্ধু-বান্ধবরা দেবের সাথে ইয়ার্কি করে ওকে দেব না বলে দেবী বলে ডাকে,কারণ ওর মধ্যে মেয়ের সব গুন বর্তমান তাই। সেলুন এর দোকানে নিয়ে গেলে চুল কাটাবে না,বলে বড় চুল রাখতে ভালো লাগে। সত্যি তো তার আর কি অপরাধ, ভগবানের সৃষ্টির কাছে সকলের মাথা নত। দেব একা নয়।দেবের মা-বাবা ছেলেকে নিয়ে ডাক্তারের কাছে গেলেন, যাতে তার মধ্যে এই মেয়েলি ভাবের কোনো পরিবর্তন আনা যায়।ডাক্তার সব দেখে শুনে বললেন,সম্ভব হবে কিন্তু অনেক কাউন্সেলিং করাতে হবে। সারাদিন মেয়েদের সাথে মিশতে ইচ্ছে করে দেবের। মেয়েদের সাজে সাজতে ইচ্ছে করে তার। আস্তে আস্তে দেব বড় হতে লাগলো। দেবের বয়স এখন ১৭ বা ১৮ হবে। রাস্তাঘাটে লোকে দেবের সাথে ইয়ার্কি করতে লাগলো। দেবের মুখ লজ্জায় লাল হয়ে যেত। দেবের প্রতি ইয়ার্কি গুলো দেবের মা ও বাবার কানে পৌঁছত। সারাক্ষন বিষন্ন মন ও ছেলের প্রতি এই ধরণের বিদ্রুপ বাক্যবাণ কোন বাবা মায়ের আর পছন্দ হয়। একদিন দেব কাঁদতে কাঁদতে এসে মাকে জড়িয়ে ধরে বলে, 'মা হিজড়া কি'? 'আমি কি হিজড়া'? 'মা হিজড়া কি মানুষ নয়'? সন্তানের এমন সব প্রশ্নবানের সামনে মা তার সন্তানকে বুকে জড়িয়ে বলে-' না রে সোনা, তুই তো মানুষ, তুই তো দেব তুল্য মানুষ,তোকে নিয়ে যারা ঠাট্টা করে একমাত্র তুই পারবি তাদের যোগ্য জবাব দিতে। তারজন্য তোকে সমাজে আরও প্রতিষ্ঠিত হতে হবে। আরও বড় হতে হবে। ভালো পড়াশোনা করতে হবে, অন্যের কথায় কান দিবি না। কে কি বলছে সে কথা মাথায় রাখবি না, দেখবি সব ঠিক হয়ে যাবে। দেবের একটা ভালো গুণ ছিল, স্কুল এ পড়ার সময় খুব মেধাবী ছিলো।দিনে দিনে দেবের শারীরিক গঠন মেয়েলি হতে লাগলো। বিভিন্ন জায়গায় তার হেনস্থার শেষ ছিল না।সে ক্লাস রুম হোক বা পরীক্ষার হলে, সকলেই তার সাথে মজা করতো। ভালো রেজাল্ট নিয়ে একদিন দেব ইংলিশ এ মাস্টার ডিগ্রি করলো। এখন তার চাল-চলন মেয়েলি হলেও,সে তার ডাক্তারের পরামর্শে নিজেকে নিয়ে খারাপ কিছু ভাবে না। কখনো কখনো তার মনে হয়,বাড়ি ঘর ছেড়ে অন্য জগতে চলে যাবে, যেখানে তার মনের মতো মানুষ পাবে, সেই জগতে থাকবে। সেদিনও দেব হার মানেনি। তার ও তার পরিবারের ঐকান্তিক প্রচেষ্টায় দেব সরকারি চাকুরী পরীক্ষায় সফল হলো। সেবার দেব-ই ছিল এমন মানুষ যে উভলিঙ্গের মানুষ হিসেবে কলেজের অধ্যাপক হিসেবে বিবেচিত হলো। আজ দেবকে কেউ মেয়ে বললেও তার রাগ হয় না। বাবা ও মায়ের সাথে পরামর্শ করে এবং তার প্রায় দিনের সঙ্গী ডাক্তার বাবুর পরামর্শে ,ব্যক্তিগত  পোশাক হিসেবে শাড়ি ও সালোয়ার কামিজ বেছে নিলো। নিজেকে এই পোশাকে কমফোর্ট মনে হয় দেবের। দেবের বাবা মায়েরও কোনো আপত্তি নেই। ভগবান যখন দেব তুল্য সন্তান তাদের কাছে পাঠিয়েছেন ,তাদেরও ভগবানের সন্তানকে যে রূপেই হোক মেনে নিতে দ্বিধা নেই। দেবের জন্য সব চাইতে সুখকর দিনগুলি তার প্রফেসর জীবনে এসেছে,কারণ যেদিন থেকে সে কলেজে জয়েন করেছে, প্রত্যেক ছাত্র-ছাত্রী তাকে ম্যাডাম বলে সম্বোধন করে। কেউ তাঁর সাথে ঠাট্টা ইয়ার্কি করে না। তাঁর সহকর্মীরাও তার সাথে একজন শিক্ষিকা হিসেবে সম্মান দেন।তাঁর শিক্ষা দান প্রত্যেক ছাত্র ছাত্রী কে মুগ্ধ করে। সমাজ আজ দেব কে আপন করে নিয়েছে। আজ দেব নিজের ছন্দে অবাধ বিচরণ করে আবার এক ছন্দপতন করে দেখালো, কিভাবে সমাজে মাথা উঁচু করে বেঁচে থাকা যায়।  দেবের বাবা সুমন্ত ও তার সন্তানকে নিজের মেয়ে হিসেবে স্নেহ করেন। এই তো সেবার পুজোয় দেব ও দেবের মা দুজনে নতুন শাড়ি কিনেছে। মায়ের জন্য শাড়ি পছন্দ করে দিয়েছে মেয়ে দেব ও মেয়ে দেবের জন্য শাড়িটা মা পছন্দ করে দিয়েছে। সপরিবারে পুজো দেখতে গিয়ে দেবের মা ঠাকুরকে প্রণাম করে বললো "মা আমার সন্তানকে তুমি রক্ষা করো, তুমি আমায় দেব তুল্য সন্তান দিয়েছো, দেবতার রক্ষা একমাত্ৰ দেবতাই করতে পারে,আমি তো সামান্য মানুষ।" ঠাকুর স্মরণে দেবের মুখে আওড়ানো কয়েক লাইন------ এ জগতে আমি,একা নই মাগো-। সকলে আমার সাথে, এ মোর সৌভাগ্য।। সমাজ সম্মান করে,তোর এই সন্তানকে। গর্বিত মনে হয়, আপন পিতা-মাতাকে।। দেবের পরিবার আবার আপন ছন্দে ফিরে এলো। 

