তুতুলদের বাগানে ঝাঁক বেঁধে ভুট্টা খেতে এসে একটা টিয়ার ঠিক চোখ পড়েছে খাঁচায় বন্ধ চন্দনার দিকে। একই জাতের পাখি। চন্দনার গলায় শুধু লাল একটা দাগ বেড় দিয়ে থাকে। কথাও নাকি তাড়াতাড়ি শেখে চন্দনারা। 

ঝাঁকের অন্য পাখিদের খাঁচাবন্দী চন্দনার দিকে তেমন নজর নেই। প্রথম প্রথম ভুট্টা খেতে এসে মানুষের গলায় গাল বকুনি শুনে তারা বেশ ঘাবড়ে যেত। তারপর যখন আবিস্কার করল এ কাজ তাদেরই একজন জাত ভাইয়ের, তখন আর বিশেষ পাত্তা দিত না। অবশ্য চন্দনার চেঁচামেচিতে পুতুলরা কেউ বা তাদের মালি এসে তাড়া লাগালে উড়ে না পালিয়ে উপায় থাকত না। 

কেবল ঝাঁকের একটা পাখি একদিন খাঁচার পাখিটার কাছে এল। খাঁচায় মুখ লাগিয়ে শুধল, “এ্যাই, তুই এখানে কী করছিস? ভুট্টা ক্ষেতে কত দানা হয়েছে। সেসব না খেয়ে তুই এখানে কেন?” 

“আমি তো রোজ ছোলা, লঙ্কা আর কখনও কখনও ভুট্টাদানা পাই। কষ্ট করে খুঁটে খেতে যাব কেন?” 

“তাই? কিন্তু তুই উড়তে পাস না যে। পাস কি?” 

“আমার ওড়ার দরকারও পড়ে না। এখানে বসেই দিব্যি সব পেয়ে যাই।” 

“উড়তে ইচ্ছা করে না?” 

“তা আগে করত, এখন অভ্যেস হয়ে গেছে। মাঝেমাঝে আমায় ছাড়া হয়, একটু চলা ফেরা করি। তারপর নিজেই এখানে ঢুকে পড়ি। খাঁচাটাই আমার ঘর। কিন্তু তোরা আমাদের ভুট্টা খেতে আসিস কেন? জানিস বাবার কত লোকসান হচ্ছে?” 

“আমরা নিজেদের ইচ্ছায় যেখানে খুশি যাই। কার লাভ হচ্ছে কার লোকসান এতসব বুঝি না।” 

“কিন্তু আমি আমার বাগানের ফলমূল নষ্ট হওয়াটা বরদাস্ত করব না।” 

“কী করবি তুই? খাঁচায় আটকে থেকে বড় জোর চেঁচাতে পারিস।” 

“আমি চেঁচিয়ে বাড়ির লোক ডেকে আনলে তারাই তোদের ব্যবস্থা করে দেবে।” 

কথায় কথায় দুই টিয়ায় ঝগড়াই হয়ে গেল। পরের দিন টিয়ার ঝাঁক এল না। একটা কাকতাড়ুয়া ভুট্টা ক্ষেতের মাঝখানে লাগানো হয়েছে। সেটা দেখেই ভয় পেয়েছে বোধহয়। 

খাঁচার চন্দনা ভাবল, যাক, বাঁচা গেল। আর চেঁচিয়ে লোক ডাকতে হবে না। আচ্ছা পাজির দল সব। সব নিকেশ করে দিচ্ছিল। 

তার পরের দিনও টিয়ারা এল না। আজ চন্দনার মনটা আর প্রফুল্ল হল না। বরং একটু খুঁতখুঁত করতে লাগল। মানুষের কথা সে অনেক শিখেছে। টেলিফোন, দরজার ঘন্টা এসবের আওয়াজও নকল করতে পারে। শাঁখ বাজাতে পারে খালি মুখে। নিজের ভাষাটাই কেবল ভুলতে বসেছে। সেই ভাষায় যদি ঝগড়া করার সঙ্গীও পাওয়া যায়, বেশ আরাম হয়। এভাবে সে রোজ অপেক্ষায় থাকে। এতদিন পাখিটা মানুষের ভাষায় বকাঝকাই করে গেছে। সেদিন ঐ দলছুট টিয়াটা এসে মনে করিয়ে দিল, ও মানুষ নয়, টিয়াই। 

আকাশে ওড়া ব্যাপারটা কেমন তা সে ভুলেই গেছে। নিশ্চই দারুণ ব্যাপার হবে। সেদিন দুজনের মধ্যে ঝগড়া বেধে যাওয়ায় ওড়া নিয়ে বিশেষ আলোচনা হল না। এতদিন তুতুলদের বাড়িতে থাকতে ধাকতে এটাকেই নিজের মনে হয়। এই মানুষগুলো তার সাথে কী মিষ্টি ব্যবহার করে, খেতে দেয়, যত্ন করে। আগে শুধু মাঝেমাঝে ডানা ছেঁটে দিত। এখন তাও দেয় না। কিন্তু ঐ ছাড়া পাখির দল- তারা কি ওর চেয়েও ভালো আছে? 

দিন তিনেক বাদে টিয়া-চন্দনার ঝাঁকটা আবার সাহস করে ভুট্টা খেতে এল। আজ আর খাঁচার পাখি তাদের বকাঝকা করল না। খুঁজতে লাগল সেদিনকার ঝগড়াতে বন্ধুটিকে। কিন্তু ঝাঁকের মধ্যে আলাদা করে তাকে দেখতে পেল না। সে নিজে তো এলই না খাঁচার কাছে। 

এভাবে দিন যায়। চন্দনার মন খারাপ বাড়ে। বাড়ির লোকেরা রাগ করে, “তুই চুপ করে থাকিস কেন? আমাদের ভুট্টা ওরা শেষ করে ফেলল। তার ওপর বাগানে ধেড়ে ইঁদুরের উৎপাৎ। উঃ! বাজারে বিক্রি তো দূর, নিজেরাই খেতে পারছি না এগুলোর জ্বালায়। তোকেই বা দেব কী?” 

চন্দনা চুপ করে রইল। 

মাঝেমাঝে তাকে খাঁচার বাইরে এনে খাঁচাটা পরিস্কার করা হয়। আগে আগে ঐ সময় তার ডানা ছেঁটে দেওয়া হত। তার উড়ে পালানোর তাগিদ আর বাকি নেই দেখে আজকাল ডানা ছাঁটা বন্ধ হয়েছে। বরং একটু একটু হাঁটতেও দেওয়া হয়। খাঁচা পরিস্কার হলে তাকে ভেতরে ঢুকিয়ে দেওয়া হয়। সে নিজেও লক্ষ্মী ছেলের মতো বিনা আপত্তিতে ঢুকে পড়ে, দানা-পানি খায়। 

এই মন খারাপের মধ্যে একদিন চন্দনাটাকে ছাড়া হল বারান্দায়। অনভ্যস্ত ডানায় সে ঝটপটিয়ে ধেয়ে গেল ভুট্টা ক্ষেতের দিকে। সন্ধান করল ভুট্টার। পেল না। সব পাকা ফল তোলা হয়ে গেছে। দু-একটি কচি শুধু গাছে লেগে। সেগুলো ঠুকরে বিশেষ সুবিধা হল না। 

“দেখেছ কাণ্ড! মিঠাই বাবাজি কোথায় অন্যান্য পাখিদের তাড়াবে, না নিজেই ক্ষেতে ঢুকে দস্যুবৃত্তি করছে। শিগ্‌গির ধর ব্যাটাকে, খাঁচায় পোর।” 

চট্পট্ ধরা পড়ে চন্দনা ফের খাঁচায়। না, তাকে বলে কেউ অযত্ন করেনি। বরং ভুট্টার কিছু দানা তার পাত্রে রেখে দিল তুতুলের মা। পাখিটা খানিক ঝিম মেরে থেকে সেটাই খেয়ে নিল কিছুটা। 

পরের দিন সেই টিয়াটা আবার চন্দনার সামনে এসে বসল। “কী রে, সব তো দেখছি ফাঁকা। আমাদের জন্য একটাও নেই। যাও বা আছে খাওয়া যায় না। অবশ্য ঠোঁটে চেরাতেও আনন্দ আছে।” 

“তুই এতদিন কোথায় ছিলি? আসিসনি কেন?” ভেতরে আনন্দ আর অভিমান চেপে রাখতে পারছিল না খাঁচাবাসী। 

“আমি? আমি আমার মতো ঘুরছিলাম। এখানেও তো এসেছিলাম। দেখলাম তুই এখানে চুপচাপ বসে আছিস। আমাদের গালাগাল দিচ্ছিস না। কিন্তু খাবার খুঁজতে ব্যস্ত থাকতাম তো, তাই কথা বলার সময় পেতাম না। আজ গাছে কিছু নেই। সেই ফাঁকে তোর সাথে একটু গল্প করতে এলাম। এক্ষুণি পাশের বাগানে যেতে হবে। আমাদের দলটা ঐ দিকেই গেছে।” 

“আমায় ওরা দলে নেবে?” 

“কেন রে? তুই যে বলিস সব বিনা পরিশ্রমে পেয়ে যাস। তাহলে কষ্ট করতে চাইছিস কেন?” 

“কষ্ট হবে না। আজকাল আমার ডানায় নতুন পালক গজিয়েছে। ঐ তো কালকে উড়ে ভুট্টা ক্ষেত পর্যন্ত গেলাম। তোদের দেখে খুব ইচ্ছা করে ঐ দলে ভিড়ে যাই, উড়ি। এই খাঁচা আমার আর ভালো লাগছে না।” 

“তা বটে। বনে বনে মাঠে মাঠে ওড়ার আনন্দই আলাদা। মুখের সামনে ছড়ানো দানা পেলে ভালো হয় নিশ্চই, কিন্তু ঠোঁটে চিরে খাবার খুঁজে পাওয়ার আনন্দই আলাদা। তুই কী বুঝবি? যাক গে, কিন্তু তোর খাঁচা খোলার কায়দা আমি তো জানি না।” 

“দেখি কথা-টথা বলে মন গলিয়ে আমি নিজে কোনও উপায় করতে পারি কিনা। এখানে খাঁচা ছাড়া হতেও ভয়। একটা মস্ত হুলো আছে বাড়িতে। খালি আমার দিকে নজর দেয়। বের হলেই যেন কচ্‌মচিয়ে খেয়ে ফেলবে। ওর ভয়েও মনে হয় খাঁচাটাই আমার নিরাপদ আশ্রয়।” 

“বিপদ নিরাপদ বুঝিনা। শুধু বুঝি তুই বন্দী, আমরা স্বাধীন। জানিস কি, আমাদের ছানাপোনাদের তো বটেই, অনেক সময় আমাদের মতো বড় টিয়াদেরও বা অন্য ছোট মাপের পাখিদেরও বাজ, ঈগল এরা শিকার করে খায়। আমাদের বিপদ নেই? তাই বলে কি আমরা ওড়া ছেড়ে দিয়েছি?” 

সত্যি কথা। কী জবাব দেবে চন্দনা খুঁজে পেল না। শুধু বলল, “তুই রোজ এসে আমার সঙ্গে একটু গল্পগাছা করে যাস। তোদের বনের গল্প, বাগানে বাগানে ফুলের বীজ, ফল-পাকুড় খাওয়ার গল্প।” 

“আচ্ছা”। উড়ে গেল মুক্ত পাখি। 

পরের দিন অনেক কাকুতি মিনতি করে, শিস্ দিয়ে, নাচ দেখানোর কথা দিয়ে তুতুলকে দিয়ে খাঁচা খোলাল চন্দনা। প্রথমটায় বারান্দার একোণ ওকোণ ঘুরে বেড়াতে লাগল। 

কোথা থেকে গন্ধ পেয়ে হুলো বেড়ালটা এসে হুজ্জোতি বাধিয়ে দিল। প্রাণ বাঁচাতে পাখি পাখা মেলল। খাঁচায় ঢুকল না। তুতুলের হাত ফস্কে উড়ে গেল বাগানের জাম গাছটার ডালে। তুতুল ডুকরে উঠল। বাড়ির সবাই ছুটে এসে “হায় হায়” করে উঠল। বেড়ালকে বকল ভয় দেখানোর জন্য। পাখিটাকে গাছ থেকে নামানোর জন্য মই নিয়ে আসা হল। চন্দনা আরও উঁচুতে উঠে গেল। ধরা দেবে না। অনভ্যাসে মাথা ঘুরছে। তবু না। বেড়ালের পেটে যাওয়ার ভয়েও, খাঁচায় বন্দী হবার আশঙ্কাতেও। 

হঠাৎ পেছন থেকে তীর বেগে তাকে টপকে বেরিয়ে যেতে যেতে সেই ঝগরাটে টিয়াটা বলল, “বন্ধু, সাবধান! পেছনে বাজ!” 

আর তখনই কিছু বোঝার আগে বাজ এসে ছোঁ মেরে তুলে নিল আনাড়ি উড়ানদারকে। সে চিৎকার করার সময়টুকু পেল না। বা হৈ-হৈ কোলাহলে তার কান্না শোনা গেল না। 

বাড়ির সকলে প্রচণ্ড ভেঙে পড়ল। তুতুল দুদিন ভালো করে খেতে পারল না। কদিন পরে নতুন টিয়া খাঁচায় এল। তাকেও একইরকম তালিম দেওয়া শুরু হল, “এ্যাই, খবরদার বলছি। ফল খাবি না। যাঃ, যাঃ! হুশ্ হুশ্!” 





