টুকুন হাত পা ধুয়ে এবার পড়তে বসে পড়ো, আমি তোমার হেল্থ ড্রিঙ্কস এনে দিচ্ছি, একটু পরেই ম্যাডাম এসে পড়বে। টুকুন খেলার মাঠ থেকে ফিরে আসার সাথে সাথে সংযুক্তার জোরালো আওয়াজ রান্নাঘর থেকে বেরিয়ে এলো। টুকুন বাধ্য ছেলের মতো, হাত পা ধুয়ে, টাওয়াল দিয়ে পা মুছে ঘরে ঢুকল। মা রান্নাঘর থেকে হেল্থড্রিঙ্কস এর গ্লাস নিয়ে এসে, টুকুনের পড়ার টেবিলে রাখল। "ওহো! বাইরে থেকে ঘুরে আসা জামাকাপড় ছাড়োনি তুমি এখনো। কতবার বলেছি, বাইরে থেকে আসা জামাকাপড় ওয়াসিং মেশিনের ওপরে রেখে আসবে। তুমি কিন্তু টুকুন আজকাল কথা শুনছো না একদম আমার" সরি মাম্মা, এখুনি খুলে আসছি আমি। গুড বয়। মাই লাভলি টূকুন। টুকুন বাথরুমে গিয়ে জার্সি এবং সর্টস খুলে রাখল। জামাকাপড় গুলো ওয়াশিং মেসিনের ওপর রাখার সময় খট করে একটা শব্দ হলো, কিছু পড়ল বাথরুমের মেঝেতে। টুকুন চমকে গেল,কি পড়ল? তারপর সে দেখল জিনিসটা কি? একটা ছোট্ট,খুব ছোট্ট একটা ঘোড়ার ধাতব মূর্তি। টুকুনতো ভুলেই গেছিলো এর কথাটা! আজ যখন ফুটবল খেলার মাঠে সে গোলকিপিং করছিল, একটা জোড়ালো সটে বল গোলপোস্টের ওপর দিয়ে গিয়ে গোলপোস্টের পেছনে ঝোপের মধ্যে গিয়ে পড়ে। সে বল আনতে গিয়ে তার পায়ে এই ধাতব জিনিসটা লাগে, সে পকেটে পুরে নেয় ওটাকে।  বাথরুমের মেঝে থেকে ঘোড়াটাকে তুলল টুকুন। ছোট্ট অথচ কি সুন্দর। চোখ দুটো অসম্ভব সুন্দর ঘোড়াটার। দুটো ডানাও রয়েছে ঘোড়াটার। আর একটা মোটা লেজ আর ঘাড়ে কেশর রয়েছে আর রঙ একদম কালো কুচকুচে। টুকুন পড়ার টেবিলে এসে ঘোড়াটাকে রাখল। হেল্থড্রিংকসটা খেয়ে নিল। আর চেয়ারে বসে ঘোড়াটাকে হাতে নিয়ে দেখতে লাগল।মা এসে গ্লাস টা নিয়ে গেল। "টুকুন, ম্যাম এর হোমওয়ার্ক হয়েছে তো?"  "ইয়েস মম" কিছুক্ষণ পরেই ম্যাম আসে। পড়াশুনা হয়। ম্যাম চলে গেলে ডিনার শেষে বাবার সাথে কিছু গল্প করে, টুকুন ঘুমোতে গেল। টুকুন ক্লাস সিক্সে পড়ে কনভেন্ট স্কুলে। তার শোওয়ার ঘর এ বছর থেকে আলাদা। শোওয়ার আগে টুকুন আরেকবার ঘোড়াটার গায়ে হাত বুলিয়ে, ঘোড়াটাকে বিছানায় নিজের কাছে নিয়ে শুলো। মা এসে বলে গেল- গুড নাইট টুকুন। টুকুন কিছুক্ষণের মধ্যেই ঘুমের দেশে পাড়ি দিল। কতক্ষণ ঘুমিয়েছিল সে কে জানে! হঠাৎই গালে গরম জিভের স্পর্শ পেয়ে চমকে ঘুম ভাঙল টুকুনের। টুকুন নিজের চোখকে বিশ্বাস করতে পারছিল না। তার সামনে দাঁড়িয়ে কালো কুচকুচে ঘোড়া একটা, ডানা ঝাপটাচ্ছে। লম্বায় খুব একটা বড় না, অবিকল টুকুনের কুড়িয়ে পাওয়া ঘোড়াটার মতন। চোখ দুটো অসম্ভব সুন্দর। টুকুন তার বুকের পাশে রাখা তার পাওয়া ঘোড়াটা খুঁজতে লাগল হাত দিয়ে। নাহ্! সেটা সে খুঁজে পেল না। ঘোড়াটা আরেকবার টুকুনের গাল চেটে দিল। টুকুন এবার এক লাফে খাট থেকে নামল। সে চোখ কচলে দেখল সে কি ঠিক দেখছে? চিত্কার করে মাকে ডাকতে যাওয়ার আগেই," ঘোড়াটা মানুষের মতো কথা বলে উঠল, টুকুন ভয় পেয়ো না, আমি তোমার বন্ধু"। টুকুন তো অবাক! ঘোড়া মানুষের ভাষায় কথা বলছে। আবার তার নামও জানে,অদ্ভুত তো! টুকুন ঘোর কাটিয়ে বলে ওঠে, " তুমি কোত্থেকে এলে এখানে?"  বাহ রে ! তুমিই তো আনলে আমাকে, খেলার মাঠ থেকে।  কিন্তু তুমি তো এই টুকুন ছিলে ছোট্ট ধাতুর ঘোড়া। এত বড় হলে কি করে? আর জীবন্ত?  ঘোড়াটা একটু হাসল! চি হি চি হি করে। টুকুন বলল- আসতে হাসো, মা উঠে গেলে, তোমাকে দেখে ভয় পেয়ে যাবে। ঘোড়াটা বলল- ঠিক আছে।  টুকুন বলে- তোমার নাম কি? কোথায় থাকো তুমি? আর এখানে এলে কি করে?এক নিশ্বাসে টুকুন প্রশ্নগুলো ছুঁড়ে দেয়। আমাকে সবাই পঙ্খিরাজ বলে ডাকে! আমার বাড়ি তেপান্তরের মাঠে। আমরা অনেক জন মিলে কাল রাতে তোমাদের এখান দিয়ে উড়ে যাচ্ছিলাম। কিন্তু হঠাৎ করে আমার ডানাতে চোট লাগে, আমি ঐ মাঠে পড়ে যাই। আর তারপরেই সূর্যের আলো উঠতেই আমি ধাতব রূপ ধারণ করি। কেন? সূর্য উঠলে তুমি রূপ বদলালে কেন?  সূর্যের আলো আমাদের সহ্য হয় না। আর দিনের আলোয় আমরা ভাল দেখতে পাই না। তাই সূর্য উঠলে আমরা লুকিয়ে পরি। আর আমাকে এই রূপে দেখলে তোমরা মানে মানুষেরা ধরে নিয়ে যেতে আমাকে তাই এই রূপ ধরেছিলাম। রাত হলেই আমি চলে যেতাম আমার দেশে। ও তাই, তাহলে কি হবে এখন? তুমি ফিরে যাবে না, তোমার দেশে, তেপান্তরের মাঠে? যাবো তো, কিন্তু টুকুন তোমার জন্যে মন খারাপ করছে আমার। তাই তো তোমায় আদর করে ওঠালাম। টুকুন, তুমি যাবে আমার সাথে, আমাদের দেশে। সেখানে অনেক মজা, অনেক আনন্দ আছে। যাবে টুকুন, আমাদের দেশে। কিন্তু পঙ্খিরাজ, আমার মা, বাপি, স্কুল এসবের কি হবে তাহলে ? সেটাই তো! ভাবাচ্ছে আমাকে টুকুন। পঙ্খিরাজ একটু লেজ নাড়ল, তারপর আবার একটু হাসল- চি হি হি করে। কি হল? হাসছো কেন? টুকুন, আমার একটা বুদ্ধি এসেছে।  কি শুনি?  আমরা, চলো, এখন ঘুরে আসি আমাদের দেশ থেকে। ভোর হওয়ার আগেই ফিরে আসব। যাবে টুকুন? চলো তাহলে, ফিরে আসব তো? নিশ্চয়ই! বলে পঙ্খিরাজ। টুকুন ছাদের দরজার চাবি আনে, চুপি চুপি দুজন ছাদে ওঠে। দরজা খুলে আস্তে করে ভেজিয়ে, ওরা ছাদে এলো। জোৎস্না রাত। চারিদিকে আলো। উঠে পড়ো আমার পিঠে, বলে পঙ্খিরাজ বসল ছাদের ওপরে। টুকুন ওর পিঠে বসল কেশর ধরে শক্ত করে। তারপর পঙ্খিরাজ উড়ল আকাশে। আকাশে উড়তেই পঙ্খিরাজের আর টুকুনের চারপাশে একটা সোনালি বলয় তৈরি হলো। "পঙ্খিরাজ এটা কি হলো"? এটা একটা চুম্বকীয় বলয়। তুমি কখনই পড়ে যাবে না। টুকুনের কি যে মজা আসতে লাগল! মেঘ গুলো পেছনে সরে যাচ্ছে। তারাগুলো আস্তে আস্তে উজ্জ্বল হচ্ছে।পঙ্খিরাজ বেশ কিছুটা ওপরে উঠল প্রথমে। তারপর সিধে চলল কিছুটা। কিছুক্ষণ চলার পর সে নীচে নামতে লাগল। " টুকুন ঐ যে নীল মেঘ ওর ওপারেই আমাদের দেশ, তেপান্তর" মেঘ পেড়িয়ে পঙ্খিরাজ এলো তেপান্তরে। আসতে আসতে পঙ্খিরাজ নামল নীচে টুকুনকে নিয়ে। তেপান্তরের ঢোকার মুখেই বড় দুটো গাছ, তার চারিদিকে ফুলের গাছ। গাছে ফুলগুলো টিম টিম করে জ্বলছে। ওরা দুজনে প্রবেশ করল ভেতরে। ভেতরে ঢোকার পর সে দেখলো চারিদিকে ফুল ফুটেছে ছোট্ট ছোট্ট তারার মতো। ছোট্ট ছোট্ট ছেলে মেয়েরা খেলছে, ঘুরে বেড়াচ্ছে, ওদের পিঠে ডানা সবার। ওরা উড়ে উড়ে বেরোচ্ছে। বড় বড় গাছে পাখি বসে আছে। একটা গাছে দেখা গেলো দুটো বুড়ো পাখি বসে আছে। পঙ্খিরাজ বলল- ওদের নাম ব্যাঙ্গমা ব্যাঙ্গমী। ওরা এই তেপান্তরের সৃষ্টির দিন থেকে আছে। ওদের অনেক গল্প জানা আছে। ওরা এখানকার ছেলেমেয়েদেরকে গল্প শোনায় রোজ।  টুকুন উড়তে থাকে পঙ্খিরাজের পিঠে। কতো ফল, ফুল, ঝড়না রয়েছে সেখানে। দেখতে দেখতে মোহিত হয়ে যায় সে। অনেকটা পথ যাবার পঙ্খিরাজ একটা সবুজ মাঠে নামে। সেখানে টুকুন পরীদের সাথে খেলা করে। খেলতে খেলতে টুকুনের খুব ভালো লাগতে লাগে। এ এক চরম প্রাপ্তি যেন তাঁর। হোমওয়ার্ক নেই,স্কুল নেই,বাঁধা নেই, বই এর পাহাড় নেই, মায়ের বকুনি নেই। শুধু আছে অনাবিল আনন্দ। টুকুন ছুটে বেড়াতে থাকে মাঠের এপ্রান্ত থেকে ওপ্রান্তে। কখনো বড়ো পরীদিদিদের পিঠে। একটু দূরে একটা মেঘের পাহাড়, সেখান থেকে ঝর্ণা নেমে এসেছে। ঝর্নাটা নীচে নেমে তৈরি করেছে এক বিশাল নীল জলাধার। সেখানে ঘুড়ে বেরাচ্ছে রকমারি পাখি। মাছেদেরও এখানে ডানা আছে, ওরা কখনো আকাশে উড়ছে, আবার কখনো এসে পড়ছে জলে। একটা বিশালকায় রাজহাঁস পাড়ে এগিয়ে এলো, টুকুন ওর পিঠে করে জলে ঘুড়ে এলো। যেন একটা ময়ূরপঙ্খী নৌকা। মাছেরা চোখে মুখে জল ছিটিয়ে দিল। জলে ঘুরিয়ে রাজহাঁস টুকুনকে পাড়ে আনতেই, পঙ্খিরাজ এসে হাজির। টুকুন এবার চলো, ফিরতে হবে আমাদের, আলো ফোটার আগেই। টুকুনের মন খারাপ হতে থাকে। ওদিকে মায়ের জন্য মন খারাপও লাগতে থাকে। পরীদেরকে টাটা করে, সে আবার চেপে বসে পঙ্খিরাজের পিঠে। এবার ফেরার পালা। মেঘেদের পেছনে ফেলে পঙ্খিরাজ এগোতে থাকে। পুবের আকাশ লাল হওয়ার আগেই পৌঁছাতে হবে তাদের। ভোর হওয়ার আগে আগেই ওরা ওদের বাড়ির ছাদে এসে নামল। ছাদের দরজা আসতে করে খুলে টুকুন আর পঙ্খিরাজ সন্তর্পনে নেমে আসল নীচে টুকুনের ঘরে, বাড়িতে সবাই তখনো ঘুমের দেশে। ঘরে আসতেই টুকুন আবার ঘুমালো। পঙ্খিরাজ টুকুনের খাটের পাশে দাঁড়িয়ে থাকল। ঘুম ভাঙল মায়ের ডাকে। টুকুন উঠতেই মা বলল - তাড়াতাড়ি তৈরি হয়, এক্ষুনি পুলকার আসবে।  আর তোমার খাটের পাশে এটা পড়েছিল কোথা থেকে পেলে এটা। এই নাও ধরো। বলে টুকুনের হাতে পঙ্খিরাজকে দিয়ে চলে যায় রান্নাঘরে টিফিন বানাতে । মা চলে যেতেই টুকুন পঙ্খিরাজকে আদর করে টেবিলে রেখে দেয়। সারাদিন টুকুনের কাটে, এটা ওটা কাজ করে নিয়মমাফিক। টুকুন ভাবতে থাকে আবার রাত কখন হবে? অবশেষে সন্ধ্যা নামে, সন্ধ্যা থেকে রাত। রাতের খাওয়া শেষে সবাই ঘুমোতে যায়। টুকুন জেগে থাকে। সবাই ঘুমোতেই পঙ্খিরাজ এসে টুকুনের কাছে দাঁড়ায়,জিভ বুলিয়ে দেয় গালে। বলে- টুকুন যাবে নাকি আবার? টুকুন পঙ্খিরাজকে নিয়ে ছাদে আসে। ফুটফুটে জোছনা চারিদিকে। পঙ্খিরাজ বসে পড়ে বলে- "উঠে পড়ো পিঠে"।  টুকুন ওঠে না।  "কি হলো ওঠো। দেরী হয়ে যাচ্ছে তো"!  টুকুন বলে- "না পঙ্খিরাজ, তুমি ফিরে যাও তোমার তেপান্তরে। এখানে থাকলে তোমাকে ধাতু হতে হবে রোজ। তুমি যাও তোমার দেশে, সেখানে ভালো থাকবে তুমি"।  পঙ্খিরাজ টুকুনের গালে জিভ বুলিয়ে আদর করে, তার চোখেও নেমে আসে অঝোর বৃষ্টিধারা। জোর করে দুবার ডানা ঝাঁপটিয়ে সোনালি বলয় তৈরি করে, উড়ে চলে তেপান্তরের দিকে। টুকুনের গাল বেয়ে নেমে আসে আনন্দ অশ্রুর ধারা। মন ভার হয়ে যায় তাঁর। কিছুক্ষণের মধ্যেই পঙ্খিরাজ বিন্দুতে পরিনত হতে হতে টুকুনের অগোচরে চলে যায়। টুকুন নেমে এসে বিছানায় গা এলায়। সকালে ঘুম ভাঙে মায়ের ডাকে- তৈরি হয়ে নাও টুকুন তাড়াতাড়ি।  মা আরো বলে - "টুকুন তোমার ঘোড়াটা কোথায় গেল? টেবিলে দেখতে পাচ্ছি না"।  টুকুন বলে- " চলে গেছে মা,পঙ্খিরাজ! তেপান্তরে"। মা হাসতে হাসতে বলে- "কার্টুন দেখে দেখে মাথাটা তোমার গেছে, হবে কোথায় এদিক ওদিকে"। টুকুন মৃদু হেসে মনে মনে বলে- "মা সত্যি সত্যিই চলে গেছে গো। তোমরা কেউ জানো না, আছে তেপান্তরের মাঠ, মেঘের ওপারে, সেইখানেতে চলে গেছে আমার পঙ্খিরাজ। 

