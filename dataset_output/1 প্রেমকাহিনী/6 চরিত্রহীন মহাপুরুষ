।।চরিত্রহীন মহাপুরুষ।। আহঃ আমার আজ বড্ড দেরী হয়ে যাচ্ছে মা।মাসে যদি তিনদিন লেট হয় তাহলে একদিন ছুটি কাটা যাবে অফিসে।আমাকে তাড়াতাড়ি ছাড়ো। আমাকে অন্য কোনো দিন বলো আমি নিশ্চয়ই গানটা শুনিয়ে দেব। আজ আমার মোটেই ইচ্ছে করছে না। প্লি.....জ। মা ও নাছোড়,ছেলেকে দিয়ে গান গাইয়ে ছাড়বে। যাক কোনোমতে নাকে মুখে গুঁজে অফিসের উদ্দেশ্যে রওনা দিলাম। মা আমাকে গান করতে বলছিলেন। ওনার প্রিয় গান শ্যামা সংগীত........ - " আমার সাধ না মিটিল ....আশা না পুরিল সকলি ফুরায়ে যায় মা"। গানটা আমি হারমোনিয়াম এ ভালো গাইতে পারি। কিন্তু সেদিন কিছু করার ছিলোনা আমার। কারণ আমি অনেক দেরি করে ফেলেছিলাম অফিস বেরোতে। যাইহোক বাড়ী থেকে বেরিয়ে সোজা অটো ধরলাম, তাড়া ছিলো বলে। যথারীতি অফিস পৌঁছলাম পুরো কাঁটায় কাঁটায় সময়ে। প্রচুর কাজের চাপে আজকাল সময় পাওয়া যায়না যে কোনো প্রিয়জন এর সাথে একটু ফোনালাপ করি। আমাদের পাশের বাড়িতে একটা ছোট্ট ফুটফুটে মেয়ে থাকতো। নাম তার সোনালী। আমাকে তো সান কাকু বলে ডাকতো। সকালে ঘুম থেকে উঠে সেই জানালা খুলে কি জোর ডাক। আমার ঘুমটার বারোটা বাজিয়ে ডেকে তুলতো। ওর মা বকা দিতো, যেনো এভাবে কাউকে না ডাকে।  কে শোনে কাহার কথা।  পরিবারটা খুবই অভাবী ছিলো। ওর বাবা কয়েক বছর আগে গত হয়েছেন। খুবই কম বয়সে পরিবার ছেড়ে চলে গেছেন।পুজোতে নতুন জামা কাপড় ছোট মেয়েকে কিনে দেওয়ার মতো তেমন সামর্থ ওর মায়ের ছিলনা। প্রথম প্রথম আমার খুব খারাপ লাগতো। আমার মাকে বলতো দিদুন আমি এবার পুজোয় নতুন জামা নেবো। আমিও মা কে বলতাম এনে দিতে। পুজোর সময় আমাদের কেনাকাটার সাথে ওদের জন্য মা কিনে দিতেন জামা কাপড়। ছোট্ট সোনালী খুব আনন্দ পেতো।  সহযোগিতার প্রথম পর্যায়ে অনেকটা মানসিক শান্তি পেলাম এই কারণে যে অসহায়ের মুখে হাঁসি ফোটাতে পারলাম। আস্তে আস্তে সে বড় হতে লাগলো।তার বাবার জমানো যেটুকু পুঁজি ছিল তাও শেষ। পরিবারটা খুব কষ্টের মধ্যে চলতে লাগলো। বাচ্চার পড়াশুনা আর সংসার চালানো দুর্বিসহ হয়ে উঠতে লাগলো। মা রান্না করতে করতে বললেন,বাবু কিছু একটা ব্যাবস্থা কর সোনালীর মায়ের জন্য। মোটামুটি পড়াশুনা তো জানে, কোনো ছোট খাটো কাজের ব্যাবস্থা করে দে। খেয়ে পড়ে বেঁচে থাকুক তো। তোর তো অফিসের অনেকের সাথে পরিচয় আছে , কজন কে বলে দেখ না। নিশ্চই কেউ না কেউ ব্যাবস্থা করে দেবে।বৌদি জানালার ধারে দাঁড়িয়ে শুনছিলো কথাগুলো। পাশের বাড়ির নিদারুণ পরিণতি দেখে প্রতিবেশী হিসেবে আমি ঠিক থাকতে পারলাম না। কিছু একটা ব্যবস্থা করতে হবে যাতে পরিবারটা বেঁচে থাকতে পারে। তাই বৌদিকে এক চাকরী করতে বললাম।উনিও আমার কথায় রাজি হলেন। কিন্তু সমস্যা বাচ্চাটা কার কাছে থাকবে? মানে তাকে কার কাছে রেখে যাবে? সারাদিন একা কিভাবে থাকবে? সহযোগিতা আমার মাও করলো । মা বললো, আমিতো সারাদিন ঘরে থাকি। টুনা তুমি বরঞ্চ সোনালীকে আমার কাছে রেখে যেও, আমি সামলে নেবো।ওর দুধ, খাবার আমিই দিয়ে দেব।  সহযোগিতার দ্বিতীয় ধাপে এসে পৌঁছলাম। আমি মনে মনে কাজ খুঁজতে থাকলাম।আমার এক পরিচিত বন্ধু যে অফিসে চাকরী করে, সেখানে এক পিওন এর কাজ বন্দোবস্ত করলাম। মানবতার টানে পরোপকার করতে গিয়ে অনেকে বিষয়টা আড় চোখে দেখতে লাগলো। পাড়ার অনেকে এই সহযোগিতা কে হয়তো কোনো প্রাপ্তির মাপকাঠিতে মাপতে লাগলেন। সহযোগিতার তৃতীয় ধাপে এসে অনেক কানাঘুষো চরিত্র বিষয়ক সমালোচনা শুনতে হলো। সংসারটা অতি সচ্ছল না হলেও খেয়ে পরে বাঁচতে পারছে। সোনালী রোজ আমাদের বাড়িতে আসে, আমাকে সে অনেকটা নিজের কাকু ভেবে চকলেট খাওয়ার বায়না ধরে আর আমার সাথে পাড়ার দোকানে যেতো। হয়তোবা তার বাবা বেঁচে থাকলে তার সব আশা পূরণ করতেন। পাড়ার এক বয়োজ্যেষ্ঠ কাকু সেদিন আমাকে তো বলেই ফেললেন,বাপু তোমার বয়সটা দেখো এবার বিয়েটা করো।অন্যের গাছের আপেল খেও না। অমিত মারা গেছে , কিন্তু উপর থেকে দেখছে।তারপর আনুষঙ্গিক চর্চা করতে করতে কাকুদের মধ্যে একটা অট্টহাসির রোল উঠলো। ক্রুদ্ধ দৃষ্টিতে তাকিয়ে ছিলাম ওনার দিকে, হয়তো সপাটে একটা......। নাহ তা করিনি। আস্তে করে চললাম দোকানের উদ্দেশে। ফেরার পথে সেই আবার বক্র চাওনি। পাত্তা না দিয়ে বাড়ি ফিরলাম। মনের ভিতরটা প্রায় তোলপাড় হচ্ছিল, এই সমাজ কে কিভাবে সহযোগিতার পাঠ শেখানো যায় সেই নিয়ে। সীমিত মায়নায় মেয়ের পড়াশোনা আর খাওয়া কুলাচ্ছিলনা। হয়তো সমাজে প্রতিষ্ঠা পেতে গেলে আমাদের আরো অনেক টাকা চাই। বৌদি হয়তো তাই ভেবে ওই কাজটা ছেড়ে ওই অফিসের এক মেয়ে,ওনার সহকর্মী আর এক কাজ করার জন্য যোগাযোগ করে দিয়েছে। আমাকেও বলেছিলো। আমি বল্লাম,যদি ভালো কাজের জায়গা হয় আপনি করতে পারেন, তবে সব দিক দেখে শুনে কাজটা ছাড়বেন। সময়ের চোরাস্রোতে উনি কখন যে নিজেকে বিপথে ভাসিয়ে দিয়েছেন নিজেই জানেন না। প্রায় দিন রাতে টলমল পায়ে ঘরে ঢুকতো। আমাদের সাথেও তেমন কথা বলতো না। মা বাচ্চাটাকে ছেড়ে দিতো, সে একাই চলে যেত ঘরে।  একদিন অফিস থেকে ফেরার পথে দেখি রাস্তায় জটলা। কৌতূহল বশতঃ এগিয়ে গেলাম। গিয়ে দেখি টুনা বৌদি,বেহুঁশ পরে আছেন। আমি চিনতে পারায় অনেকে ওনাকে আমার হাতে তুলে দিলো। আমিও একটা ট্যাক্সি ধরে বাড়ীর উদ্দেশ্যে রওনা হলাম।সঙ্গে সঙ্গে মাকে ডাকলাম। মা ছুটে এলেন। প্রায় পাঞ্জা কোলা করে ওনার বাড়িতে নিয়ে গেলাম আমি আর মা মিলে। সহযোগিতার চতুর্থ পর্যায়ে এসে দেখি পাড়া শুধু লোক জড়ো হয়ে গেছে । কি ঘটেছে সেটা না শুনে, আমি হলাম দোষী। আমার সাথে অবৈধ সম্পর্ক আছে। আমি এই অবস্থা করেছি। আমার কি স্বার্থ আছে? এতো সহযোগিতা করার। কেউ কেউ আবার বলেই ফেললো আর এভাবে না ঘুরে টুনাকে ঘরে নিয়ে নাও । মাকেও আমার সম্পর্কে অনেক কু-কথা শুনতে হলো। আমি ও মা অনেকটা নির্বাক ছিলাম।  কয়েক ঘন্টা পর টুনা বৌদির হুঁশ ফিরলো।সাথে ঘটে যাওয়া ঘটনার বীভৎসতা বর্ণনা করলো। সেদিন তাকে মাদক মেশানো খাইয়ে অনেকেই যৌনতার ছোঁয়া পেতে চেয়ে ছিলো। কোনোপ্রকার সে যাত্রায় বেঁচে ফিরেছেন। কিন্তু রাস্তায় নিজেকে সামলাতে না পেরে, পড়ে বেহুঁশ হয়ে গেছিলেন। ওনার সহকর্মী মেয়েটি তার দুর্বলতার সুযোগ নিয়ে কিছু কুকুরের মুখে ফেলে দিতে চেয়েছিলো। আজ ওনার ছোট্ট সোনালী স্কুল এ পড়ে ক্লাস সেভেন এ। উনি চাকরী আর করেন না । মা লুকিয়ে একটা সেলাই মেশিন কিনে দিয়েছেন। যাতে পাড়ার লোক কেউ না জানে যে আমরা এনে দিয়েছি।  না হলে আমার মায়ের এই সন্তানটার গায়ে সহযোগিতার পঞ্চম পর্যায়ে এসে হয়তো আবার চরিত্র নিয়ে টানাটানি হতো। ।।নমস্কার।। 

