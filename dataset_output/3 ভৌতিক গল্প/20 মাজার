নতুন বাংলোতে উঠে মনটা বেশ প্রফুল্ল হয়ে উঠলো। অবশ্য বাংলোতে একমাসের মতো থাকবো। বিশেষ কাজে আমাকে ডুয়ার্সে আসতে হয়েছে। তাই আমার জন্য এই বাংলোটা আগেভাগে ঠিক করে রাখা ছিলো। বাংলোটা নাকি এক সাহেব বাবুর ছিলো। নাম সম্ভবত জোসেফ সন্ডার্স। ব্রিটিশ ভারতের একজন সরকারি কর্মচারী ছিলেন। বাংলোটা দেখেই বোঝা যায়, ভদ্রলোক বেশ বিত্তবান ছিলেন। বাড়িতে সম্ভবত বঙ্গভঙ্গের সময়ে় গড়ে উঠেছিলো। কিন্তু, একশো বছরের বেশি বৃদ্ধ এই বাংলোটা আভিজাত্যের বোঝা নিয়ে সগর্বে মাথা উঁচিয়ে দাঁড়িয়ে আছে। কোথাও এতোটুকু ফাটল বা সামান্য চিড় চোখে পড়েনি। বাংলোটা একতলা। অনেকগুলো ঘর রয়েছে তাতে। ঘরের মাঝখানে বড় একটা ঝাড়বাতি। দেওয়ালে এখানে-সেখানে হরিণের শিং ওয়ালা মাথা। মেঝেতে বাঘের চামড়া, ভাল্লুকের চামড়া বিছানো। আরো কত কি!  ঘরে বর্তমান দিনের আসবাব নেই, সব তৎকালীন দিনের আসবাব। বাংলোর দেখাশোনার জন্য একজন লোক আছেন। নাম অভিরাম বাগচী। বাঙালি এ বাবুটির বয়স পঞ্চাশ এর কাছাকাছি। পাজামা-পাঞ্জাবির উপর সর্বক্ষণ একটা কাশ্মীরি শাল জড়িয়ে রাখেন। মোটা লেন্সের ভেতরের চোখ দুটো খোলামেলা। ফর্সা মুখে বয়সের ছাপ সামান্য ফুটে উঠেছে। এই অভিরাম বাবু আমার বাজার ঘাট করে আনেন। আমার প্রয়োজনীয় সব জোগাড় করে দেন। আর সব সময় আমার খোঁজ খবর রাখেন। ভদ্রলোকের অমায়িক ব্যবহার যথেষ্ট সন্তুষ্টিজনক। কথা বলার সময় তাঁর মুখটা ঈষৎ হাসির মতো প্রসারিত হয়ে থাকে। এখন শীতের মরসুম। ডুয়ার্সে এখন বেজায় শীত। আকাশটা কেমন একটু মেঘলা মেঘলা হয়ে থাকে। দুপুরের দিকে সামান্য রোদ উঠে, তারপর সে রোদ ধূপের ধোঁয়ার মতো মিলিয়ে যায়। বাংলোর পেছনে লম্বু গাছের সারি। যার মগডালে মাঝেমধ্যে দু-একটা অজানা-অচেনা সুন্দর পাখির প্রাণচঞ্চল দেখা যায়। মোট কথা, জায়গাটা বেশ মনোরম। আমি যে ঘরটায় থাকবো সেটাই নাকি জোসেফ সন্ডার্স থাকতেন! বেশ বড় ঘর। ঘরের একটা কোণায় কালো রংয়ের পিয়ানো পড়ে আছে। পিয়ানোটা এখনো ভালো আছে। সাহেব নাকি বেঁচে থাকতে রাতের বেলায় বেশ ফুর্তি পেলে পিয়ানো বাজাতেন। নরম তোশকের বড় বিছানায় শুলে বিছানার গর্ভে যেন এক হাত ডেবে যাই। পুরনো দিনের ল্যাম্পগুলো সব সময় আলো ছড়িয়ে মিটমিট করে জ্বলতে থাকে। দেওয়ালে বিভিন্ন ধরনের দুর্দান্ত পেন্টিং, বিভিন্ন ধরনের কালেকশন দেখে বোঝা যায় জোসেফ সাহের বেশ সৌখিন ছিলেন। এমন রাজকীয়ভাবে আর কোথাও থেকেছি কিনা মনে পড়ছে না। কারণ, বাংলোটাকে ছোটখাটো রাজপ্রাসাদ বললে মন্দ হয় না। যেন অনেকটা আদিকালে ফিরে যাই। অভিরাম বাবু বেশ হাসিখুশি ও গল্প বলার লোক। সবে তিন দিন হলো এখানে এসেছি। এরইমধ্যে ভদ্রলোক বেশ অনেকখানি গল্প শুনিয়ে দিয়েছেন। নিজের গল্প, পরিবারের গল্প, বাংলোর মালিকের গল্প ইত্যাদি। আমি অবশ্য আমার সম্বন্ধে উনাকে তেমন কিছুই বলিনি। আরো কিছুদিন যাক, তারপর না হয় সব ধীরে ধীরে বলবো। একদিন রবিবারের সকাল বেলা বাংলোর বৈঠকখানায় বসে খবরের কাগজ পড়ছি―এমন সময় অভিরাম বাবু হাজির। আমি ওনাকে দেখে একগাল হেসে বললাম," আরে আসুন। বসুন, বসুন।" অভিরাম বাবু সামনের চেয়ারে বসে বললেন," কি খবর হ্যাঁ..?" যখনই দেখা হয় ভদ্রলোক সব সময় এই কথাটাই বলেন। অবশ্য আমি একটাই উত্তর দেই সবসময়," ভালো।" অভিরাম বাবু প্রসন্ন মুখে বললেন,"বেশ! বেশ!" ―"চা খাবেন? নাকি কফি..?" ―"চা হলে মন্দ হয় না..।" ―"আচ্ছা,তাহলে মঞ্জু মাসিকে বলি।" বলেই মঞ্জু মাসিকে ডাক দিলাম। মঞ্জু মাসি আমার রান্নাবান্না করে দেন। মা'র সমান বয়সী। বেশ পরিপাটিভাবে চলেন। মঞ্জু মাসিকে সব বলে আমি আবার বললাম," তো আপনার খবর কেমন বলুন..?" ভদ্রলোক ঈষৎ ঠোঁট দুটো প্রসারিত করে বললেন," ভালোই...।" ―"আপনি তো বেশ গল্প বলেন। কোনোসময় গল্প লিখতেন কি?" ―" কলেজে যখন পড়তাম তখন দু'একটা কবিতা লিখতাম। গল্পও লিখেছি। সাময়িক পত্রিকায় কয়েকটা বেরিয়েছিল বটে,তবে তেমন সাড়া ফেলতে পারে নি।" ―" আপনি ভালো অফিসে ভালো মাইনের চাকরি করতেন। ছেড়ে দিলেন কেন...?" অভিরাম বাবু হো হো করে হাসলেন। বললেন," সে অনেক কাহিনী আর ব্যাপার আছে। আমি যদি কোনো চাকরি নাও করতাম, তবুও আমার খুব আচ্ছা মতো দিন চলে যেতো। বাবা মরার সময় আমার নামে অনেক সম্পত্তি উইল করে গেছেন। এ বাংলোর দেখাশোনার দায়িত্ব অনেকটা শখের বশে নিয়েছি। অবশ্য অনন্ত মানে যে এই বাংলোর মালিক―সেও খানিকটা জোরাজুরি করলো। বললো, কাকামশায় তোমাকে ছাড়া কারোর হাতে এই বাংলোর দায়িত্বভার তুলে দেয়া যায় না। তুমিই সবচেয়ে কাছের লোক আমার। কি আর করা―শেষমেষ রাজি হয়ে গেলাম...। অনেকবার অনন্তকে বলেছিলাম যে বাংলোটা আমার নিজের বাড়ির মতো। কাজেই এই জন্য কোনো পয়সা নেব না। কিন্তু, অনন্ত আমার কথা শুনলো না। মাসে পনেরো হাজার টাকা বাড়ি পাঠিয়ে দেয়। আমি অবশ্য সে টাকা খরচ করি না। পুরোটাই অনাথ আশ্রম এ দিয়ে দিই।" মঞ্জু মাসি চা নিয়ে এলেন আর সেই সাথে বিস্কুট। অভিরাম বাবু এক কাপ চা হাতে তুলে নিলেন। আমি চায়ে চুমুক দিয়ে বললাম," বুঝলাম। এখন চা যখন এসেই গেছে তখন একটা গল্প হোক নাকি...?" অভিরাম বাবু উৎসাহিত সুরে বললেন," অবশ্যই। কি গল্প শুনতে চাও..?" ―" অলৌকিক গল্প! যার ব্যাখ্যা আদৌ কারোর কাছে নেই।" অভিরাম বাবু বার দুই নিঃশব্দে চায়ের পেয়ালায় চুমুক দিলেন। তারপর ধীরে ধীরে বললেন," এই মুহূর্তে কোনো কাল্পনিক গল্প মাথায় আসছে না। কিন্তু, আমার সাথে বাস্তবিক ভাবে ঘটে যাওয়া অলৌকিক ঘটনার কথা মনে পড়ছে।" ―"সেটাই বলুন না।" ―"বেশ।" বলে অভিরাম বাবু চেয়ারে একটু আরাম করে বসলেন। কয়েকক্ষণ নীরবে উপরে চেয়ে থাকে তারপর আমার দিকে ফিরে বললেন," তাহলে শুরু করছি। ঘটনাটা আমার সাথে সত্যিকারি হয়েছিল। এর ব্যাখ্যা যদি তোমার কাছে থাকে তাহলে কাহিনীর সমাপ্তি ঘটলে বলো। ঘটনাটা ছেলেবেলায় ঘটেছিলো। এখন আমার বয়েস বাহান্ন। আজ থেকে চল্লিশ বছর আগে অর্থাৎ, আমার বয়স যখন বারো তখন শরতের পুজোর ছুটিতে মা'র সঙ্গে বেড়াতে গিয়েছিলাম মামার বাড়ি। আমার একটাই মামা ছিলো। থাকতেন গ্রামে। গ্রামের মেঠো পথ দিয়ে এঁকেবেঁকে এক্ষেত ওক্ষেত পার করে তবেই আমার মামার বাড়ি। গ্রামে মামাই সবচেয়ে ধনী ও সবচেয়ে সফল ব্যবসায়ী ছিলেন। গ্রামে তো বটেই, কলকাতাতেও মামার কয়েকটা দোকান ছিলো। বুঝতেই তো পারছো, মামার বাড়ি কত হই হুল্লর জায়গা। মামাতো ভাই বোন সকলে মিলে ধেই ধেই করে খালি নাচন-কাঁদন। মামাদের গ্রামে তখন বিশাল বিশাল ক্ষেত, ফাঁকা জমি,পুকুর―তখন আমার খুব কাছে টানতো। সেই সবুজের ঝিরঝিরিয়ে হাওয়ার পরম আদর। নীল আকাশে মেঘের ছেলেমানুসিকতা আর নির্মল গ্রাম্য পরিবেশ তখন আমার খুব প্রিয় ছিল। একটু কবি কবি মানুষ ছিলাম বলে হয়তো এসব বেশিই ভালবাসতাম। আরো কত কিছু আছে। থাক্, ওসব এখন আর বলছি না। তাহলে হয়তো তোমার গল্প শোনার মানসিকতা নষ্ট হয়ে যাবে। মামার বাড়ি মানে গ্রামটা সুন্দর ছিল বটে।কিন্তু একটা দুর্নামও ছিলো। সেটা ছিলো ভূতের অশরীরী আনাগোনা। সন্ধ্যার পর দেখতাম আমাদের যারা ছেলেছোকরা তাদের ঘরে বদ্ধ করে রাখতো। এক পাও বাইরে বের হতে দিত না। আমি তো বাপু শহরে বেড়ে ওঠা ছেলে। এইসব ভুতে আমার কস্মিনকালেও বিশ্বাস ছিল না। ভাবতাম, সতীদাহ প্রথার মতোন এটাও একটা কুসংস্কার। তখন আমার ওইটুকু মাথায় এটুকু জ্ঞান ছিলো। মা এসবে বিশ্বাস করতেন কি না জানি না। কারণ, শহরে একরকম, গ্রামে আরেক রকম ভাবে মাকে দেখতাম। যায় হোক, সবার কাছে জানতে চাইতাম যে,আসলে কি ঘটে? কেমন ধরনের ভূতের উপদ্রব? কিন্তু, কেউ ঠিকঠাক জবাব না দিয়ে উল্টো কথা বলতো। কিন্তু, এবার আমি ছেড়ে দেবার পাত্র নই। জেনেই রাখবো ঘটনাটা আসলে কি। সেদিন মহালয়ার় রাত ছিলো। হঠাৎ, কোথা থেকে দৈত্যের মতো কালো মেঘ আকাশে জমা হয়ে সারা পৃথিবী জুড়ে তান্ডবলীলা শুরু করলো। শোঁ শোঁ শব্দ করে তীব্র বেগে বাতাস বইছে আর সাপের মতো আকাশে সশব্দে তীব্র বিদ্যুৎ খেলে যাচ্ছে। আর সেই সাথে তুমুল বৃষ্টি। আমি দিদিমাকে আষ্টেপিষ্টে ধরে বললাম," দিদিমা, সেই কারণটা বলো। ওই যে ভূতের উপদ্রব!" দিদিমা হেসে বললেন," ধুর পাগল! এসব ভয়ের কথা বললে তুই কেঁদে অস্থির হয়ে যাবি..।" ―"আহা, বলো না।" আমার মামাতো ভাই-বোনেরাও পাশে ছিলো। তারাও আমার মতো দিদিমাকে পীড়াপীড়ি করতে লাগলো। শেষে দিদিমা একপ্রকার বাধ্য হয়েই ব্যাপারটা খুলে বললেন। দিদিমার সেই কথাগুলো এখনো তাজা মনে আছে আমার। দিদিমার কথা সারাংশ হলো এই, মামদের গ্রামে বাঁশ বাগানের পাশে একটা পরিত্যক্ত মাজার আছে। মাজারটার বয়স আন্দাজ তিনশো বছর হবে...! কার মাজার? কে বানিয়েছে? কেনই বা সেখানে মাজার হয়েছে? এসব গ্রামের কেউ জানে না। এমনকি স্থানীয় মুসলিমরাও তা জানে না। গ্রামের মুসলিমরা দিনেদুপুরেও সে মাজারে কাছে যেতে ভয় পেত। তাদের মতে, মাজারে নাকি দোষ আছে। মাজারের যে ফলকটা ছিলো―সেটা আরবি ভাষায় ছিলো না। কেমন আজব অদ্ভুতুড়ে ভাষায় লিখা ছিল। তো, সেই মাজারের ভেতর থেকে নাকি নিঝুম রাতে কোনো পুরুষের কান্না ভেসে আসে! তারপর কিছুক্ষণ পর সেই কান্না বন্ধ হয়ে তারপর সেটা অট্টহাসিতে পরিণত হয়! সেই কান্না আর অট্টহাসিতে যেকোনো জীবিত মানুষ অজ্ঞান হয়ে যেতে বাধ্য। সেই মাজারে নাকি অনেক মানুষ গভীর রাতে সাদা পোশাকে কোনো দীর্ঘদেহী মানুষকে দাঁড়িয়ে থাকতে দেখেছেন। সেই মানুষটা মাথা নত করে কি যেন বিড়বিড় করতে থাকে। আর নাকি ক্রমাগত মাথা মৃদু দোলাতে থাকে...! যখন সেই মাজারের থেকে কান্না ভেসে আসে তখন সেই রহস্যময় লোকটা হাসতে থাকে। আর যখন অট্টহাসি উঠে তখন লোকটা কাঁদতে থাকে। সে প্রতিদিন রাত দুটোর সময় গ্রামের রাস্তা দিয়ে মাজারে যায়। কিন্তু লোকটা কোথায় থাকে? কোন জায়গায় তার বাড়ি? তা কেউই জানেনা..।এমনকি লোকটার মুখ ঠিকমতো কেউ বর্ণনা করতে পারে না। তবে অনেকে বলে, তার মুখ নাকি ভয়ঙ্কর! কোনো স্বাভাবিক মুখ নয়, একেবারে অস্বাভাবিক সে মুখ..! আর যারা সেখানে রাত কাটাতে যায়, পরদিন নাকি তারা হঠাৎ করেই পাগল হয়ে যায় অর্থাৎ মানসিক ভারসাম্যহীন হয়ে যায়....!আবার অনেক সময় মৃতও পাওয়া যায়। সেদিন দিদিমার মুখ থেকে এমন গল্প শুনে সত্যিই ভয় পেয়েছিলাম। যতবার বজ্রপাত হচ্ছিল, ততোবারই ভয়ে ভয়ে কেঁপে উঠছিলাম। তবে সেটা বজ্রপাতের শব্দ জন্য নয়। সেই ভয়ঙ্কর রহস্যময় কাহিনী শুনে বারবার ভয়ে কাঁপছিলাম। কিন্তু, তবুও আমার সাহস ছিলো। শহরের আধুনিক আবহাওয়ায় বেড়ে উঠেছিলাম আর সেই সাথে ছিলাম বিজ্ঞান প্রিয় ছেলে। ভয় পেলেও ব্যাপারটাকে কোনমতে বিশ্বাস করলাম না। যুক্তি না থাকলে সেই জিনিসটা শুধু শুধু বিশ্বাস করার দরকার কি...? সেদিন ঝড়-বাদলের রাতেই ঠিক করলাম লোকটাকে একবার দেখবো। তুমি হয়তো ভাববে, এত ছোট মানুষের মাথায় এমন দুঃসাহসীক চিন্তা এলো কেমন করে......আসলে যত বয়স থাকতো আমার তার চেয়ে দুই তিন বছর আগে চলতাম। সাহসী কোনো কাজে অংশগ্রহণ করতে তখন আমার যে খুব উৎসাহ আর ভালো লাগতো―সে কথা এখনো মনে আছে.....। আমি যে মতলব টা বের করেছিলাম সেটা অবশ্য কাউকে জানালাম না। কেউ একজন জানলেই বাকি দশটা মানুষ নিমেষেই জেনে যাবে। আর তাদের দ্বারা মাও জেনে যেত। কাজেই মতলবটা নিজের মধ্যেই চাপিয়ে রাখলাম। দিন আসে আর দিন যায়। কিন্তু, রাত এগারোটার পর আর জেগে থাকতে পারি না। চোখে তখন ঘুমের সকল রাজ্য জেঁকে বসে। এভাবে চলতে চলতে দুর্গাপূজো শেষ হয়ে লক্ষ্মী পূজো এসে পড়লো। অবশ্য এর মধ্যে একবার মাজারটা দেখে এসেছিলাম। সেটা কোনো বিশিষ্ট পুরনো খয়েরী প্রস্তরের বাঁধানো সমাধি ছিলো। সমাধির মাথার কাছে যে ফলক―তার ভাষা আগে কখনো দেখিনি। কি সমস্ত অংকের যোগ বিয়োগের মধ্যে চিহ্ন রয়েছে..! দেখেই বোঝা যাচ্ছিলো, কবরটা খুব পুরনো। কবরটার পাশে রয়েছে বিশাল বাঁশ বাগান। লম্বা লম্বা বাঁশ গাছ পাতা সমেত মাজারের উপরে নুইয়ে আছে। যেন এগুলো ছাতার মতো কাজ করে যাচ্ছে বছরের পর বছর ধরে। মামার বাড়ি থেকে সেখানে পায়ে হেঁটে পনেরো মিনিটের মতো রাস্তা। দিনের বেলাতেও জায়গাটা কেমন অন্ধকার হয়ে থাকে। যেন সেখানে আলো নিজের সম্পূর্ণ রূপে প্রকাশিত হতে পারে না কোনো অজানা আতঙ্কের ভয়ে...! তাই সেখানে সে ম্লান থাকে...। সেদিন লক্ষ্মীপুজো ছিলো। সারা গ্রাম তখন উৎসবে সম্পূর্ণরূপে মাতোয়ারা। আর আমরা তো বাজি পোড়ানোর অপেক্ষায় ছিলাম। আর সেদিন পুজোর আমেজে ঘুমটাও এলো দেরিতে। রাত তখন প্রায় সাড়ে বারোটা। সকল বাজি পোড়ানো শেষ করে খাওয়া-দাওয়া করে ঘুমানোর তোড়জোড় করছিলাম। তখনই মনে পড়ল সেই মাজার আর রহস্যময় লোকটার কথা। হঠাৎ আমার চোখের উপর যেন কিসের আস্ফালন জেগে উঠলো...! সেই মাজারের থেকে কারোর কান্নার ধ্বনি ভেসে আসছে । কি ক্ষীণ অথচ তীক্ষ্ণ সে কান্নার ধ্বনি। আমার পাশে আমার মামাতো ভাই গদাই বসেছিল। তাকে জিজ্ঞাসা করেছিলাম," এ গদাই! কিছু শুনতে পাচ্ছিস...?" সে খানিকক্ষণ চুপ থেকে বললো," হ্যাঁ,বাজি ফাটানো শব্দ।" ―"আরে না না। কারোর কান্না শুনতে পাচ্ছিস।" সে আবার খানিকক্ষণ চুপ করে থাকল। তারপর মাথা নেড়ে বললো," পাচ্ছিনা...।" আমার তখন মনে হতে লাগল হয়তো একটা সুযোগ এসেছে। কিন্তু, কোন সুযোগ? কিসের সুযোগ? সে সম্পর্কে তখনো আমি কিছুই অবগত হই নি। শুধু এক অজ্ঞাত উদ্দেশ্য পূরণ করার জন্য আমার মন প্রাণ তখন অপেক্ষা করতে লাগলো...! মামার বাড়িতে আমরা যারা ছোটো ছোটো ভাই বোন ছিলাম, তারা সবাই একটা ঘরে এক বিছানায় শুতাম। দক্ষিণের ঘর ছিলো সেটা। পিছনে কয়েকটা কলাবাগান আর গাছ। আর তারপরে রাস্তা আর সে রাস্তা দিয়েই মাজারে যেতে হয়। সেদিন রাতে আমার ভাইবোনেরা নানা আজগুবি গল্প করতে করতে সকলেই ঘুমিয়ে পড়েছিল। একমাত্র আমি জেগে ছিলাম। কিসের এক তীব্র প্রতীক্ষার উত্তাপের ঘুমের পরী আমার চোখ দুটো স্পর্শ করতে পারছিলো না। মাঝখানে মা আর দিদিমা আমরা ঘুমিয়েছি কি না তা দেখতে এসেছিলেন। আমি অবশ্য তখন নিদ্রারত বিষ্ণুদেবের মতো ভান করে পড়েছিলাম। ঘরে যে জানলাটা রয়েছে সেটা দিয়েই বাইরে রাস্তায় লক্ষ্য রাখা যাবে। সে রাস্তা দিয়ে সেই রহস্যময় লোকটা গভীর রাতে মাজারের কাছে যায়। ক্রমে রাত বাড়তে লাগলো। আর আমি ধীরে ধীরে অতি সাবধানে বিছানা ত্যাগ করতে লাগলাম। সারা দিনের ক্লান্তিতে বাড়ির সকলে ঘুম ঘোরে তখন আচ্ছন্ন। বিছানা ছেড়ে যখন মেঝেতে পা দিলাম, তখন ভেতরের ঘর থেকে রাত দুটো বাজার আবিলিত শব্দ শোনা গেল। আমার কানে কিন্তু তখনও সেই কান্নার ধ্বনি বাজছে। যেন সে কান্নার মধ্যে কোনো এক বিচিত্র হিংস্রতা ও নিষ্ঠুরতা লুকিয়ে আছে...! আমার বুক এক অজানা ভয়ে হঠাৎ ধড়ফড় করতে শুরু করলো...! অন্ধকূপের মধ্যে পূর্ণিমার আলো আমায় একটু দয়া করলো। সেই স্নিগ্ধ কিরণের হট্টরোলে ঝিঁঝিঁর ঐক্যতান কোনো অশরীরি সঙ্গীত গেয়ে যাচ্ছে। ধীর পায়ে এগিয়ে গিয়ে জানলাটা খুলে দিলাম। সঙ্গে সঙ্গে সোনালী চাঁদের আলো  হুমড়ি খেয়ে ব্যস্ত ভাবে ঘরের মেঝেতে বসে পড়লো। তখনো দূরে দু-একটা শব্দ বাজির আওয়াজ শোনা যাচ্ছিলো। কতক্ষণ যে দাঁড়িয়ে ছিলাম সেটা স্পষ্ট ঠাহর করতে পারিনা। তবে মনে হয় পনেরো মিনিটের মতো নিঃশব্দে একা জানলার ধারে কিরণস্নাত মূর্তির মতো দাঁড়িয়ে ছিলাম। মোহভঙ্গ হলো একটা গুনগুন শব্দে! চমকে চেয়ে দেখি, রাস্তা ধরে সাদা পোশাক পড়ে লম্বা একটা লোক হাতে ঝিনুকের মালা নিয়ে গম্ভীর স্বরে কি যেন গুনগুন করে বলছে। চাঁদের সর্ব আলোতে লোকটার সাদা পোশাক অত্যন্ত উজ্জ্বল হয়ে উঠেছে। কিন্তু, লোকটা ঘন অন্ধকারের মতো কালো...! দেহের পোশাক বোঝা গেলেও তার মুখমন্ডল খুবই অস্পষ্ট।ভালো করে খেয়াল না করলে মনে হবে, ছিন্নমস্তা কোনো প্রেতাত্না মাথা বিহীন অবস্থায় হাঁটছে....! আমার হৃদপিণ্ডটা প্রবলভাবে লাফিয়ে উঠলো। এই কি তবে সেই লোকটা? যে অভিশপ্ত মাজারে গিয়ে এমন নিঝুম রাতের বেলায় দাঁড়িয়ে থাকে! বা সেই মাজারের আত্মাকে জাগিয়ে রাখে...! বাপরে বাপ কি লম্বা সে মানুষটা। প্রায় সাড়ে সাত ফুট তো হবে। সেদিনকে তাকে শুধু দেখেছি―কিন্তু তাকে অনুসরণ করার দুঃসাহস তখনও হয়নি। এভাবে পনেরো দিন কেটে গেল। প্রতিদিন রাত দুটোর দিকে উঠে জানলাটা খুলে কৌতুহলী চোখে লোকটাকে দেখতাম। তার কোথাও খেয়াল থাকতো না, আপন মনে গভীরভাবে সোজা হেঁটে চলত। আমিও নিঃশব্দে দাঁড়িয়ে থেকে তার হাঁটা- চলার ভঙ্গি দেখে নিতাম। রাত দুটোর দিকে উঠে জানলা খোলাটা হঠাৎই আমায় নেশার মতো পেয়ে বসলো। মনে হতো, লোকটাকে না দেখলে আমার ঘুম বোধহয় হবে না। কিন্তু, আমার সর্ব শরীর তখন ভয়ে কাঁপতো।  বারবার মনে হতো,লোকটা স্বাভাবিক নয়! লোকটা বোধহয় অশরীরী...! এরপর কালী পুজো এলো। ঘোর অমাবস্যা...! চারপাশে মৃত্যুপুরীর মহাকাল ঘন অন্ধকারের মতো সারা পৃথিবী নিমজ্জিত হয়ে আছে। অহরহ কাঁসর-ঘন্টা ধ্বনি ভেসে আসছে। মনে হল এই ঘোর আঁধারে সকলে কাঁসর ঘন্টা বাজিয়ে কোনো যুদ্ধের প্রস্তুতি গ্রহণ করছে। রাত তখন ন'টা। বাড়ির সকলে সামনের কালীমন্দিরটায় জড়ো হয়েছে। সকলে এধার ওধার ব্যস্তভাবে ছুটোছুটি করছে। আমি তখন বাড়িতে সম্পূর্ণ একা। বোধহয় তখন আমি কাপড় পড়ছিলাম, পুজোর নতুন কাপড়। সেই জানালায় চোখ পড়লো, যে জানলা দিয়ে রাত দুটোর দিকে সে লোকটাকে দেখি আমি। পাল্লা বন্ধ ছিলো। তখন আমার বেশ গরম লাগছিলো। পাখা চলছিলো, কিন্তু ঘরের উত্তপ্ত হাওয়াই যেন বারবার ঘুরপাক খাচ্ছিলো। তাই সেটা দূর করতে এগিয়ে গিয়ে জানলাটা খুলে দিলাম সশব্দে। আর তখন যা দেখলাম, তা দেখে যেন আমার শরীর মুহূর্তের জন্য পাথর হয়ে গেলো। গলা শুকিয়ে কঠিন হয়ে গেলো। দেখলাম, সামনেই সেই রাত দুটোর রহস্যময় লোকটা বিস্ফারিত রক্তচক্ষু নিয়ে দাঁড়িয়ে আছে...! কি অস্বাভাবিক কালো তার লম্বাটে চেহারা ...! চোখ দিয়ে আগ্নেয়গিরির লাভা ঠিকড়ে বেরোচ্ছে..! প্রচন্ড ভয়ে চিৎকার করে ঘরময় ছুটোছুটি করতে লাগলাম। বারবার পিছলে পড়ে যাচ্ছি। হাত পায়ে ব্যথা পাচ্ছি―ভয়ে প্রায় আধমরা! কিন্তু সেই লোকটা...... সেই লোকটা যেভাবে ছিলো, সেভাবেই দাঁড়িয়ে দাঁড়িয়ে আমায় দেখছে। মুখে কোনো রকম প্রতিক্রিয়া নেই। শুধু মুখে রক্তচক্ষুর ঘোলাটে মণি দুটো এদিক-ওদিক নড়ছে। হু হু করে হঠাৎ শীতল হাওয়া ঘরের মধ্যে এসে ঢুকলো। ঘর্মাক্ত মুখে আমি তার দিকে তাকিয়ে আছি। লোকটার ঘোলাটে মণি দুটো তখন আমার দুটো চোখের উপর স্থির। কি অসহ্য সে চোখের দৃষ্টি...! যেন আমার চোখ থেকে সমস্ত প্রাণশক্তি লোকটা শুষে নিচ্ছে...! তারপর হঠাৎই সে মুখ ঘুরিয়ে নিলো। আর ধীরে ধীরে সে পেছনের বাগানটায় পা বাড়ালো। এরইমধ্যে আমায় কিসের আকর্ষণ পেয়ে বসেছে! লোকটা যখন চলতে লাগলো, তখন আমিও তার পেছনে পেছনে চলতে লাগলাম পুতুলের মতোন। মনে হচ্ছিলো, লোকটা আমাকে চুম্বকের মতো আকর্ষণ করছে। সম্মোহিত ভাবে লোকটার পেছনে পেছনে চলছি হঠাৎ শুনতে পেলাম একটা কান্নার শব্দ..!! সেই কান্নার শব্দ― প্রতিদিন রাতের বেলায় যা শুনতে পাই। কানের কাছে কারোর শ্বাস-প্রশ্বাস শুনতে পেলাম। শিশুকণ্ঠে কে যেন ফিসফিস করে বললো," চলে যাও, ফিরে যাও..! পাশে ফিরে ঘন অন্ধকার ছাড়া আর কিছুই দেখতে পেলাম না। বুকটা প্রচন্ডভাবে ধক ধক করে উঠলো। আবারো কে যেন কানের কাছে ফিসফিস করে বললো," চলে যাও! ফিরে যাও!"  চমকে সঙ্গে সঙ্গে আবার পেছনে ফিরলাম। অন্ধকার থেকে একটা ধূলিমিশ্রিত দমকা খেলে গেলো। গাছের পাতাগুলো রহস্যময় ভাবে শিরশির করে উঠলো। মাথার উপর বিস্তীর্ণ সাদা ধূসর ছায়াপথ। মাঝে মাঝে কয়েকটা তারা প্রদীপের শিখার মতো ঝলসে উঠছে। স্বর্গের অপ্সরী তিলোত্তমাকে দেখে যেমন ইন্দ্র মোহিত হয়েছিল, তেমনি অমাবস্যার এমন বিচিত্র রূপ দেখে আমি মুগ্ধ মোহিত হয়ে গেছিলাম। কিন্তু, আমার এই মনোভাব হঠাৎই ভঙ্গুর অট্টালিকার মতো ভেঙে পড়ল। সেই কান্নার শব্দ এখন খুব প্রখর। চমকে চেয়ে দেখলাম, সেই মাজারটার কাছে এসে গেছি। মাজারটার উপর একটা হ্যারিকেন রাখা আছে। সেখান থেকে মিটমিট করে চারদিকে অবগুণ্ঠিত বেশে আলো ঝরছে। আমি অত্যন্ত ভয়ে পাশের একটা গাছের গুড়ি আঁকড়ে ধরলাম। সেই লোকটা এবার আমার দিকে তাকালো। তার মুখ দেখে আরো ভয়ে কেঁপে উঠলাম। সেই লম্বাটে মুখটা আরো লম্বাটে হয়ে গেছে! অস্বাভাবিক কালো মুখ যেন আরো গভীর কালো হয়ে গেছে। রক্তিম ঠোঁট দুটো বেজায় ফুলে রয়েছে। লাল চোখের চাহনি তীক্ষ্ণতা,হিংস্রতা এবং পৈশাচিকতায় ভরে আছে...! লোকটা কিছুই বললো না। শুধু একটা অত্যন্ত গম্ভীর ও ভয়ানক পাশবিক হুঙ্কার ছাড়লো..! মাজারের ভেতর থেকে তখনো আর্ত কন্ঠে কান্না চলছে। চারপাশে কোনো মানুষ নেই। হ্যারিকেনের ঘোলাটে আলোয় চারপাশ আশ্চর্যরকম ভয়ঙ্কর ভৌতিক লাগছে..! মনে হলো, এ জায়গার আনাচে-কানাচে নিশাচর নির্মম ঠগিরা ওত পেতে বসে আছে। সুযোগ পেলেই পাথর জড়ানো গামছাটা দিয়ে গলায় ফাঁস লাগিয়ে হত্যা করবে। সেই মিটমিটে আলোতে দেখলাম, লোকটার মুখে হাসির রেখা। চোখদুটো এখন মাজারের দিকে স্থির হয়ে আছে। গুন গুন করে দুর্বোধ্য ভাষায় কি যেন বলছিলো সে। সে যে একটা অশরীরি প্রেতাত্মা―তা বুঝতে আর বাকি রইলো না। হ্যারিকেনের আলোয় সকল কিছুর ছায়া পড়লেও লোকটার পেছনে কোনো প্রকার ছায়া নেই...! শুনেছিলাম, সে মাজারের কান্নার ধ্বনি আর অট্টহাসির পৈশাচিক শব্দ শুনলে মানুষ নাকি অজ্ঞান হয়ে যায়। কিন্তু, আমার এমন কিছুই হলো না। শুধু তন্ময় হয়ে লোকটার কার্যকলাপ দেখতে লাগলাম। ভুলেই গেছিলাম যে, আমার পেছনে একটা জগৎ আছে। আর সেই জগৎ এখন অমাবস্যার তিথিতে উৎসবে মাতোয়ারা। আমার আবার মনে হলো আমার ঘাঁড়ে কারোর মৃদু শ্বাস-প্রশ্বাস পড়ছে। এর মাঝেই একটা আশ্চর্য রকম দৃশ্য দেখলাম, হঠাৎ করেই লোকটার পাশে তীব্র রক্তবর্ণ বস্ত্র পরিহিতা এক নারী! সম্ভবত শাড়ি পড়েছিলো। ফর্সা মুখে কালো কালো দাগ। তার চোখ দুটো যেন শকুন খুবলে খুলে নিয়েছে...! সেখানে শুধু রক্তাক্ত দুটো গর্ত রয়েছে। খোলা চুল হাওয়ার অবর্তমানেও দুলে দুলে উঠছে। এই প্রেত নারীকে দেখে মনে পড়লো আরেকটা কথা। এই প্রেত নারীর নাম রাজ্ঞা। বিয়ের পরদিনই রহস্যময়ভাবে মাজারের কাছে তার খুবলে খাওয়া ক্ষতবিক্ষত লাশ পাওয়া যায়! সে তখন প্রায় পাঁচ বছর আগের কথা। তারপর থেকেই তার অতৃপ্ত আত্মা হাওয়ার আড়ালে আড়ালে ঘুরে বেড়ায়। এখনো পর্যন্ত তার ঝুলিতে বারোটা খুনের সফলতা রয়েছে। তখন আমার মতো বয়সী ছেলেমেয়েদের নাকি কোথায় নিয়ে যেত সে। সে যখন কোন বালক-বালিকাকে নিয়ে যায়, তাহলে তার প্রমাণস্বরূপ সেই বালক বা বালিকার একটা হাত কব্জি অবধি কেটে ফেলে রেখে যায়। আমি দেখলাম, আমার মৃত্যু উপস্থিত। সামনে দুই পাশবিক ভয়ানক অশরীরীর গম্ভীর চঞ্চলতা আমার সমস্ত রক্তকে জল করে দিলো। মাজারের ভেতরের সে কান্নাটা আস্তে আস্তে অট্টহাসিতে পরিণত হতে লাগলো....! লোকটার মুখে আর তখন হাসি দেখতে পেলাম না। রাজ্ঞার প্রেতাত্মা তখন চপল নারীর মতো চক্ষুহীন চোখে আমার দিকে তাকালো...! মামা অনেক বার বলেছিলো, রাতের দিকে দোকান বন্ধ করে আসার সময় অনেক সময় নির্জন গাছের তলায় বা মাঠে রক্তবর্ণ শাড়ি পরিহিতা এক নারীমূর্তিকে দেখতে পান। যার মুখটা বীভৎস থাকে...! এক্ষেত্রেও তাই। হঠাৎ দেখলাম মাজারের আশেপাশে সেই লোকটা নেই...! চোখের পলকে কোথাও উধাও হয়ে গেছে। সঙ্গে সঙ্গে সে মাজারের ভেতরকার শব্দও বন্ধ হয়ে গেলো। শুধু মৃদু মন্দ হাওয়ার ঝিরঝির শব্দ। তবে রাজ্ঞা আছে। করাল বদনা সে নারীর মুখে ক্ষুধার আলো বিকশিত হতে লাগলো মধ্যগগনের দিবালোকের মতো। ধীরে ধীরে আমার দিকে এগিয়ে আসতে লাগলো সে এক রহস্যময় নূপুরের রিমঝিম শব্দ তুলে। আমার পা কাঁপছে, গলা শুকিয়ে কাঠ! কোনো শব্দ মুখ থেকে বের হচ্ছে না আমার...! হাত দুটো অবশ হয়ে আছে। দেহে যেন প্রাণ থেকেও প্রাণ নেই। যখন সে আমার নিকট রক্তপিপাসা আর ক্ষুধায়, হিংস্রতায় উন্মক্ত হয়ে আসছিলো, ঠিক এমন সময় অনুভব করলাম, পেছন থেকে কে যেন আমার হাত চেপে ধরেছে...! বিদুৎবেগে পেছনে তাকালাম। তার হাতের স্পর্শ আমার খুব চেনা চেনা লাগলো...! কিন্তু, কেউ কোথাও ছিলো না। শুধু ছিলো ঘন নিঝুম অন্ধকারের প্রাচীর। কিছু বুঝে উঠার আগেই, সেই অশরীরী হাত আমাকে একপ্রকার শূন্যে উঠিয়ে প্রাণপনে টানতে লাগলো। পিছনে একটা কোনো কিছুর ভাঙার শব্দ হলো..! দেখলাম, হ্যারিকেনটা আর নেই। মাটিতে হ্যারিকেনের জ্বলন্ত সলতের টুকরো তখন জ্বলজ্বল করছে। পেছন থেকে নারী কণ্ঠে একটা পাশবিক গর্জন ভেসে এলো। সেই অদৃশ্য হাত তখন আমাকে বাড়িতে এনে ফেললো। ঝিরঝিরে বিভীষিকাময় অন্ধকারে তখনো আমি হতবাক। কি যে ঘটলো,তখন কিছুই বুঝতে পারি নি। শত বছরের ক্লান্ত দেহ থেকে অনবরত ঘাম ঝরতে লাগলো। মনে হলো, কোনো নরবলির হাত থেকে বেঁচে ফিরেছি আমি। কিন্তু, সে অদৃশ্য হাত কার ছিলো―তখন আর খেয়াল রইলো না।  পরদিন সকালে উঠে একটা অপ্রত্যাশিত ব্যাপার ঘটলো। যেটার জন্য কেউই প্রস্তুত ছিলাম না। সামনের পুকুরে গদাইয়ের মৃতদেহ পাওয়া গেলো। গত রাতেই নাকি সে নিখোঁজ হয়েছিলো...! সারা শরীরে জল ঢুকে দেহটা ফুলে আছে। মুখটা সামান্য নীল।" বলে অভিরাম বাবু থামলেন। আমি চুপ করে রইলাম। অভিরাম বাবুর এই কাহিনীটা আমায় প্রায় আচ্ছন্ন করে দিয়েছিলো। কয়েকটা মুহূর্ত নীরব থেকে অভিরাম বাবু বললেন," তারপর আর পাঁচ বছরেও মামার বাড়ি যাই নি। সে বিষয়ে ভয়ে আর খোঁজও নেই নি। গদাইয়ের মৃত্যুকে সবাই দুর্ঘটনা বলে মেনে নিয়েছে। তবে, আমি এটাকে দুর্ঘটনা বলে মনে করি না। তো, তুমি কিছু বুঝলে ...?" গম্ভীরভাবে মাথা নেড়ে বললাম," বুঝলাম। আপনার মৃত ভাইটি আপনাকে সাক্ষাত মৃত্যুর হাত থেকে বাঁচিয়েছে। কিন্তু, আপনার সাথে যে ঘটনাটা ঘটলো, সেটা রাত দুটোয় না হয়ে আগেভাগে হলো কেন..?" ভদ্রলোক হেসে বললেন," সব বুঝলে, কিন্তু এটা বুঝলে না! ভাবো, ভাবো, উত্তর পেয়ে যাবে।" ভাবতে লাগলাম ঠিকই। কিন্তু, এই ঘটনা আবার ভাবলে সারা গা কেঁপে উঠে। মনে হলো, অভিরাম বাবুর সেই কান্নার ধ্বনিটা এখন যেন আমিই শুনতে পাচ্ছি।                       ধন্যবাদ 

