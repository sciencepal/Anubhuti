১) রান্নাঘর বলে যে একটা বস্তু আছে এবং সেখানে রান্না বলে কিছু একটা কর্মকান্ড সংঘটিত হয় তা এই তেতাল্লিশ বছর বয়সে এসে উপলব্ধি করল অম্বরীশ। গবেষণার ফাঁকে ফাঁকে ইদানিং তাকে সতর্ক দৃষ্টি রাখতে হয় রান্নাঘরে। সৌজন্যে জিনিয়া।  এই যেমন আজ। সাতসকালে খাসির মাংসটা এনে রেখে সনাতনদা ব্যাঙ্কে গিয়েছিল। অম্বরীশই পাঠিয়েছিল। কাজ সেরে এসে রান্নাটা করত। অম্বরীশ ব্যস্ত ল্যাবে। সেই ফাঁকে সুযোগ বুঝে জিনিয়া ঠিক রান্নাঘরে ঢুকেছে। বাজারের ব্যাগ থেকে বেশ খানিকটা মাংস বের করে গ্যাসে বেশ করে ঝলসে টপাটপ মুখে পুরেছে এমন সময় অম্বরীশের চোখে পড়ে গেল। সঙ্গে সঙ্গে এক ধমক। মুখ ভর্তি মাংস চিবোতে চিবোতে সেকি অভিমান রাজকন্যের!! আর একদিন ফ্যানের ব্লেডে ধাক্কা লেগে একটা চড়ুইপাখি ঘরের মেঝেতে পড়েছিল। দেখতে পেয়ে রক্তমাখা চড়ুইটাকে ধরে সোজা মুখে পুরে দিল জিনিয়া। এমনতরো হাজারো কান্ডের নায়িকা জিনিয়া। তবে অম্বরীশের এনে দেওয়া শাড়িগুলোর মধ্যে ঢাকাই জামদানিটা ওর খুব পছন্দের। ভাঁজ করা অবস্থাতেই কোমরে জড়িয়ে দড়ি দিয়ে বেঁধে নেয়। তারপর আয়নার সামনে দাঁড়িয়ে কেমন লাগছে দেখে। সবকাজই শিখে এসেছে জিনিয়া। মানে শিখতে বাধ্য হয়েছে জীবনসংগ্রামের জন্য। কিন্তু ওর জানা কাজগুলো এখানে তেমন একটা কাজে লাগে না দেখে মাঝেমধ্যে খুব মনমরা হয়ে পড়ে। তবে সনাতনদার সাথে খুব ভাব জিনিয়ার। অম্বরীশের সময় নেই। তাই সনাতনদাই জিনিয়াকে আপ টু ডেট করার দায়িত্বটা স্বেচ্ছায় নিজের কাঁধে তুলে নিয়েছে। সন্ধ্যেবেলার দিকে স্লেট পেন্সিল নিয়েও বসতে হয় জিনিয়াকে। নইলে সনাতনদা চোখ পাকিয়ে তাকায়। যা কথা হয় ইশারাতেই। একটু সময় লাগছে ঠিকই তবে এই দুমাসে বাংলা অক্ষরগুলো সব চিনে গেছে জিনিয়া। সনাতনদার প্রতিজ্ঞা, একবছরের মধ্যে জিনিয়া যদি গড়গড় করে বাংলা না বলতে পারে তবে সনাতনদা বিড়ি খাওয়াই ছেড়ে দেবে। ২) দুমাস আগের এক সকাল- হঠাৎ একটা প্রবল ঝাঁকুনি। ঘুমটা ভেঙে যেতেই বুলেটপ্রুফ কাঁচের জানালা দিয়ে বাইরে তাকাল অম্বরীশ।  সবে ভোর। কুয়াশাচ্ছন্ন অন্ধকার পাতলা হয়ে আসছে। আস্তে আস্তে ফুটে উঠছে বাইরের জগতটা। দুপাশে উঁচু উঁচু দৈতাকার গাছের প্রাগৈতিহাসিক জঙ্গল। জঙ্গলে ভেতর ঘন অন্ধকার থেকে এই দিনের আলোতেও ভয়ঙ্কর জন্তুজানোয়ারের চিৎকার ভেসে আসছে। আশেপাশের নিস্তব্ধতায় সেই জান্তব আওয়াজ যেন অপার্থিব হয়ে উঠছে। সামনেটা ফাঁকা। বিস্তীর্ণ উপত্যকা। মাঝে মাঝে ছোট ছোট পাথরের টিলা। উপত্যকার শেষে দিগন্ত বিস্তৃত পর্বতমালা। মাথাটা কেমন ঝিমঝিম করছে অম্বরীশের। বোতলটা খুলে একঢোঁক জল খেয়ে ধাতস্থ হল। আস্তে আস্তে মনে পড়তে থাকল কাল রাতের ঘটনাগুলো। প্রথমবার টেস্ট ড্রাইভ দেওয়ার জন্য নিজের তৈরি টাইম মেশিনে উঠে বসেছিল অম্বরীশ। এই টাইম মেশিনটা টাইম ট্র্যাভেলের সঙ্গে ডিসস্ট্যান্স ট্র্যাভেলও করতে পারে। নিজের হাতে তৈরি টাইমমেশিন কেমন সার্ভিস দিচ্ছে,কত ইয়ারেজ(যেমন মাইলেজ)- ওই মানে এক লিটার পেট্রলে কত বছর অতীত বা ভবিষ্যতে যাওয়া যাবে সেগুলোই একটু পরখ করে নেওয়া আর কি। বড্ড খাটাখাটুনি গেছে কদিন। তাই একটা শর্ট ট্রিপে গুরুদেব বামাখ্যাপার কাছে গিয়ে একটু প্রসাদী ফুল আনার ইচ্ছা ছিল। মেশিনটা ঠিকমতো চলছে কিনা দেখাও হয়ে যাবে, বামদেবকে সশরীরে দেখে প্রণাম করে আসাও হবে। তা মানুষ ভাবে এক আর হয় আরেক। মেশিন চালু করে ঘুমিয়ে পড়ে অম্বরীশ। টাইমারটাও সেট করা ছিল না যে বামদেব সন্ধ্যারতি করছেন ঠিক সেই সময়ে পৌঁছে মেশিন অটো স্টপ হয়ে যাবে। অম্বরীশের ঘুমের সুযোগ নিয়ে সারারাত এন্তার অতীতের দিকে ছুটেছে মেশিন। তার সাথে আরেক বিপদ। ডেস্টিনেশন সেট করা ছিল তারাপীঠ, ওয়েস্টবেঙ্গল। ঘুমের ঘোরে টাচস্ক্রীনে পা লেগে হয়ে গেছে জুরিখ, সুইজারল্যান্ড। এখন তেল ফুরিয়ে ফুলবাবুটি সেজে মেশিন সুইজারল্যান্ডের জঙ্গলের মধ্যে ঢুকে বসে আছে। নটনড়নচড়ন। ভাগ্যিস প্লাস্টিকের জারে অনেকটা তেল রাখা আছে। কি করা যায় এখন? হঠাৎ অম্বরীশের চোখ পড়ল ড্যাশবোর্ডের দিকে, ডিজিটাল ডিসপ্লে বোর্ডে ফুটে উঠেছে, -ওয়েলকাম। দিস ইজ জুরিখ এন্ড দ্য টাইম ইজ ফর্টি থাউজ্যান্ড ইয়ারস বি সি। সর্বনাশ! এ কোথায় এসে পড়ল অম্বরীশ? চল্লিশ হাজার খ্রীস্টপূর্বের ইউরোপ? মানে আপার প্যালিওজোয়িক যুগ? নিয়ানডার্থাল মানুষের দাপাদাপি? তার মানে নরখাদক কিলবিল করছে আশেপাশে। তাড়াতাড়ি প্যান্টের পেছনে হাত দিয়ে দেখে নিল অম্বরীশ। না, মানিব্যাগ দেখার জন্য নয়, সেদিক দিয়ে নিশ্চিন্ত। কলকাতার পকেটমারদের প্যায়দা হতে এখনও বহু দেরি। আসলে ভয় অন্য। রাতের অন্ধকারে পেছন থেকে খুঁচিয়ে আহাম্মকগুলো একখাবলা তুলে নিয়ে গেলেই কেলো। তাও আবার অস্ত্রের যা ছিরি। একটা ডান্ডার মাথায় একটা পাথরের টুকরো গাছের শিকড় দিয়ে বাঁধা। বইতে দেখা নিয়ানডার্থাল অস্ত্রের ছবিটার কথা মনে পড়তেই শিউরে উঠল অম্বরীশ। রক্তপাতে না হোক সেপটিক হয়ে মৃত্যু অবধারিত। যাক তেমন কিছু হয়নি। খুব সতর্ক হয়ে ল্যাচ নামিয়ে দরজা খুলে বিয়াল্লিশ হাজার বছর আগের পৃথিবীতে পা রাখল অম্বরীশ। এসেই যখন পড়েছে তখন দুএকটা ছবি না তুলে যাওয়া যায় নাকি। মোবাইলটা পকেটেই আছে। ভাল পজিশন খুঁজতে খুঁজতে নজর পড়ল সবচেয়ে উঁচু টিলাটার ওপর। ওপরে উঠতে পারলে বেস্ট পজিশন। ভাল ভিউটা পাওয়া যাবে ওখান থেকে। চাই কি দুএকটা ডাইনোসর জুটে যেতে পারে। পরক্ষণেই মনে পড়ল, ও হরি, ওব্যাটারা তো সাড়ে ছ'কোটি বছর আগেই ফুটে গেছে মেসোজোয়িকে। শুধু গতরই ছিল আর হাঁইহাঁই করে গিলতে পারত। বলতে যাও, একগাদা বুদ্ধিজীবী ছুটে আসবে- -না,না ও বেচারিরা একটা বড় উল্কাপাতের প্রকোপে বিলুপ্ত হয়ে যায়,তার ওপর খাবারের অভাব দেখা দিয়েছিল। আরে বাবা পিঁপড়ে,আরশোলা,টিকটিকিও তো ডাইনোসরের আগে এসেছে, উল্কাপাত হলে ওরা কিকরে টিঁকে থাকলো? যত্তসব!!কে বোঝাবে ওদের! ডাইনোসরের অভাবে হতাশ হয়ে অম্বরীশ টিলায় উঠতে লাগল। কোথায় কি, মানুষ তো দুর একটা কুকুরেরও দেখা পাওয়া যাচ্ছে না। অথচ একটু আগে জঙ্গলের ভেতর থেকে কত হম্বিতম্বি। সব শালা ল্যাদ খাওয়া মাল।  টিলার ওপরে উঠে কটা ছবি তোলার পর একটা পাথরের ওপর বসল অম্বরীশ। বেশ ধকল গেছে। একটু ঝিমিয়েই পড়েছিল। হঠাৎ নীচে ভারী পায়ের ধুপধাপ আওয়াজ। ক্রমশ উপরে উঠে আসছে আওয়াজটা। কিছু বুঝে ওঠার আগেই পেছন থেকে একটা শুঁড় একটু একটু করে নিঃশব্দে এগিয়ে এসে ডান পাটা জড়িয়ে ধরলো। যখন বুঝলো অম্বরীশ তখন অনেক দেরী হয়ে গেছে। সামনে দাঁড়িয়ে কালাপাহাড়। গায়ে বড় বড় লোম। হঠাৎ কোথা থেকে উদয় হলেন তিনি। পরণে ছাগলের চামড়ার ঘাঘরা, কাঁচুলি। কলাপাতা দিয়ে বাঁধা। মুখখানা হিংস্র তবে বেশ চাঁদপানা গড়ন। গোলাপী পুরু ঠোঁটদুটো। হাতের ছুঁচোলো পাথরটা দিয়ে এক কোপে শুঁড়টা দেহ থেকে আলাদা করে দিয়ে শক্ত হাতে অম্বরীশকে নিয়ে ঝোপের আড়ালে গা ঢাকা দিল। কালাপাহাড় যন্ত্রণায় ছটফট করতে করতে মাটি কাঁপিয়ে দৌড়ল। আতঙ্কে গলা শুকিয়ে গিয়েছিল অম্বরীশের। জীবনদাত্রীর দিকে কৃতজ্ঞতার দৃষ্টিতে তাকিয়ে বলল, -থ্যাঙ্ক ইউ! ওটা কি হাতি? এতবড়? অন্যদিক থেকে একগাল হাসিতে উত্তর এল, -&%$#@%$##%$@। অম্বরীশ আবার বলল, - তুমি কোথায় থাকো? আবার উত্তর এল, -$$%##%%%$@@$ এতক্ষণে হুঁশ হল অম্বরীশের। ভুলটা ওরই হয়েছে। একটা নিয়ানডার্থাল মেয়ের কাছে বাংলা, ইংরাজি ঝাড়ছে। বেচারী কি করে বুঝবে অম্বরীশের কথা। তবে খাসা দেখতে বটে মেয়েটা। ভাল করে আলাপ জমাতে হবে। অনেক ভেবেচিন্তে ঠিক করল আপাতত ইশারাতে কাজ চালাবে। মনে মনে একটা নামও ঠিক করে নিল, -জিনিয়া।  জিনিয়া বুদ্ধিমতী মেয়ে। বুঝল, ইশারা ছাড়া গতি নেই। তাই ইশারাতেই অম্বরীশকে বলল তার পেছনে আসতে। তার আগে অবশ্য কাটা শুঁড়টা ঝোপের আড়াল থেকে কুড়িয়ে নিল। সাধের টাইমমেশিন জঙ্গলে পড়ে থাকল। অবশ্য কোড লক করা আছে। কারও সাধ্যি নেই নেড়েচেড়ে দেখে। তবে ঘাসের ল্যাঙট পরা মালগুলোকে বিশ্বাস নেই। জিনিয়া যখন আছে তখন ওর বাপ, ঠাকুর্দা, কাকা, জ্যাঠা, পিসে, খুড়ি, মাসি এরাও নির্ঘাৎ আছে। এবং আশেপাশেই। পেটে তো একফোঁটা বিদ্যা নেই, শিকার খুঁজতে জঙ্গলে ঢুকে মেশিনটা চোখে পড়লেই চিত্তির! হুলুলুলু..হুলুলুলু করতে করতে ঘিরে ধরে খোঁচাখুঁচি করবে, ব্যস, অত সুন্দর চকলেট কালারটা চটে একেবারে যাতা হয়ে যাবে। কি আর করা যাবে, ফিরে গিয়ে লাল্টুদার গ্যারেজ থেকে নাহয় আর একবার রং করিয়ে নেবে- ভেবে জিনিয়ার পিছু নিল অম্বরীশ। ৩) জিনিয়ার সাথে অম্বরীশ গিয়ে পৌঁছল জিনিয়ার সাধের বাড়িতে। বাড়ি বলতে একটা দশ বাই দশের গুহা। গুহার ছাদে খুব সুন্দর স্ট্যালাগটাইট আর স্ট্যালাগমাইটের ডেকোরেশন। সেগুলো থেকে গাছের সরু শিকড় দিয়ে ঝোলানো রয়েছে ছোট ছোট খরগোসের হাড়। হাড়গুলো বাতাসে দুলে একটার সাথে আর একটা ঠোকাঠুকি লেগে বেশ একটা খট খট আওয়াজ উঠছে। অনেকটা অশুভ শক্তি তাড়াতে ফেং শুই গোছের। কনসেপ্টটা তাহলে বেশ প্রাচীন- মনে মনে ভাবল অম্বরীশ। অম্বরীশকে বসার জন্য একটা ছাগলের চামড়া পেতে দিল জিনিয়া। ইশারায় বসতে বলে হঠাৎ করে ধাঁ। প্রায় আধঘন্টা কেটে গেল। অম্বরীশ চিন্তায় পড়ে গেল। জিনিয়া থাকলে একরকম, ভরসা করা যায় মেয়েটার ওপর। অচেনা অজানা জায়গায় কতরকম বিপদ ওঁত পেতে থাকে! একঘেয়েমি কাটাতে গুহাটা ঘুরে ঘুরে দেখতে লাগল অম্বরীশ। তারপর বাইরে বেরিয়ে এল। যদি এটা সুইজারল্যান্ড হয় তবে দূরের পর্বতশ্রেণীটা নিঃসন্দেহে সুইস আল্পস। নীচের বিস্তীর্ণ উপত্যকা জুড়ে উঁচু নিচু ঢেউখেলানো জমি। মাঝে মাঝে টিলা। টিলার গুহাগুলোতে দুএকটা করে মানুষ দেখা যাচ্ছে। কোথাও এলোচুলে পা ছড়িয়ে বসে বাচ্চাকে দুধ খাওয়াচ্ছে মা, কেও বাইসনের হাড় পাথরে ঘষছে তীর বানানোর জন্য। হঠাৎ জঙ্গলের দিক থেকে চিৎকার শুনে অম্বরীশ চমকে তাকাল। অনেকটা গন্ডারের মত দেখতে একটা প্রাণী প্রাণভয়ে ছুটছে। গায়ে বড় বড় লোম। পেছনে তাড়া করেছে একদল লোক। সম্ভবত শিকারপর্ব চলছে। দৃশ্যটা অম্বরীশ বেশ উপভোগ করতে লাগল। হেলতে দুলতে ঘন্টাখানেক পর জিনিয়া ফিরল। হাতে একটা মরা সজারু। ভাবখানা এমন,বাড়িতে গেস্ট এসেছে একটু টিফিনের ব্যবস্থা না করলে চলে? হাসি হাসি মুখে অম্বরীশের দিকে তাকিয়ে ধনুক আর হাড়ের তৈরি তীরগুলো খুব সাবধানে দেওয়ালে টাঙিয়ে সজারু ছাড়াতে বসল জিনিয়া। তারপর গুহার বাইরে ওটাকে ঝুলিয়ে তলায় কাঠকুটো জড়ো করল। চকমকি পাথরদুটো বোধহয় একটু ড্যাম হয়ে গিয়েছিল, অনেকক্ষণ ঠোকাঠুকি করেও জ্বালানো গেল না। অম্বরীশ পকেট থেকে লাইটার বের করে জ্বেলে দিল কাঠগুলো। সূর্য পশ্চিমাকাশে ঢলে পড়েছে। তেরছা সিঁদুরে আলো আর আগুনের তাপে বিন্দু বিন্দু ঘাম ফুটে উঠেছে জিনিয়ার গালে, কপালে। একরাশ কালো চুল। কয়েকটা লেপ্টে আছে কপালে। অপূর্ব, মায়াময় লাগছে মুখটা। তেতাল্লিশ বছরের জীবনটা পড়াশোনা আর বদ্ধঘরের গবেষণাতেই কেটে গেল বিজ্ঞানী অম্বরীশের। মা বাবা অ্যাক্সিডেন্টে চলে যাওয়ার পর বড় একা হয়ে গিয়েছিল পাশে ছিল একমাত্র সনাতনদা। অম্বরীশের থেকে বছর দশেকের বড়। কোন ছোট্টবেলায় নাকি ডাস্টবিন থেকে সনাতনদাকে বাড়িতে এনেছিল বাবা। কৃতজ্ঞতার মান রাখতে ভোলেনি বুড়ো। অম্বরীশের খাওয়াদাওয়া, যত্নআত্তি সবকিছুর দিকে সতর্ক দৃষ্টি রাখে। এমনকি গবেষণার কাজে টুকটাক দরকারী জিনিসপত্র এগিয়ে দিয়ে অম্বরীশকে হেল্প করে। ইদানিং এমন হয়েছে তাড়াতাড়ি কাজ গুছিয়ে চানটান সেরে অম্বরীশের পেছনে গভীর শেখার আগ্রহ নিয়ে দাঁড়িয়ে কাজ দেখে। এতে অবশ্য বুড়োর লাভই হয়েছে। টাইমমেশিন সম্বন্ধে একটা ধারণা জন্মেছে। একদিন অম্বরীশকে সাবধান করে বলেছিল, -দেখ বাপু,আর যেখেনে যাও, রামায়ণের টেমে যেওনাকো, এ আমি বলে দিলুম। শূর্পনখা রাক্কুসীর পাল্লায় পড়লে আমি কিন্তু বাঁচাতে পারবুনি। অম্বরীশ কথা দিয়েছে কখনও রামায়ণের 'টেমে' যাবেনা। তা সে যাক।  এদিকে মোহময়ী মূর্তি ধারণ করে জিনিয়া সজারু সেঁকছে। ওদিকে পেছনে বসে জিনিয়াকে গিলতে গিলতে উপোসী অম্বরীশের কেমন যেন প্রেম প্রেম বেগ পাচ্ছে। একবার পেছন থেকে জড়িয়ে ধরলে খুব কি আপত্তি করবে জিনিয়া? দেখাই যাক না। যা থাকে কপালে। যেমন ভাবা তেমন কাজ। দড়াম করে আনাড়ির মত জিনিয়াকে জড়িয়ে ধরল অম্বরীশ। সঙ্গে সঙ্গে একটা আওয়াজ হল...'ক্যাঁৎ' একেবারে মোক্ষম লাথি। পাঁচহাত দুরে ছিটকে পড়ল অম্বরীশ। কোমরের একটা হাড়ও বোধহয় আর গোটা নেই। কাতরাতে কাতরাতে উঠে বসতে যাবে , জিনিয়া লাফিয়ে এসে বুকে চেপে বসে ডানহাতটা মুচড়ে ধরে কামড়ে দিল। ককিয়ে উঠল অম্বরীশ। কোনরকমে কোমরে হাত বুলাতে বুলাতে, ইশারায় 'ভুল হয়ে গেছে' বুঝিয়ে কোনরকমে জিনিয়াকে শান্ত করল। সহজে কি রাগ কমে? একে তো সবে একদিনের আলাপ, তার ওপর বলা নেই, কওয়া নেই একেবারে গায়ে ঝাঁপ! রাগে ফোঁৎ ফোঁৎ করতে করতে অর্ধেকটা সজারুপোড়া অম্বরীশের দিকে ছুড়ে দিয়ে বাকিটা নিজে নিয়ে বসল জিনিয়া। জিনিয়ার মা বাবা নেই। একাই থাকে। মানে দলের সঙ্গে থাকে কিন্তু একা। দূরে দূরে ছোট ছোট পাহাড়ের খাঁজে খাঁজে আরও অনেক গুহাবাসী থাকে সেটা আগেই দেখেছে অম্বরীশ। নিজের গুহাটাকে নিজেই বেশ পরিপাটি করে সাজিয়েছে জিনিয়া। পাথরের দেওয়ালে 'দলবেঁধে বাইসন, ম্যামথ শিকারের ছবি', 'আল্পস পর্বতের ওপরে সূর্য ওঠার' ছবি আঁকা রয়েছে। ইশারায় জিনিয়া বুঝিয়েছিল ওগুলো তারই আঁকা। ম্যামথের ছবিটা দেখে অবাক হয়ে গেল অম্বরীশ- -উরিশ শালা!! কাল তার মানে ওটা হাতি নয়, ম্যামথ ছিল! জিনিয়া না বাঁচালে পুরো মায়ের ভোগে চলে যেত এতক্ষণ। শুধু কাঠকয়লা, খড়িমাটি আর লালমাটি দিয়ে এত সুন্দর প্রাণবন্ত ছবি আঁকা সম্ভব! ভাগ্যিস জিনিয়া একুশ শতকে জন্মায়নি। গতবছর একজন চিত্রশিল্পীর একজিবিশনে বিশেষ একটা ছবি দেখতে গিয়েছিল অম্বরীশ। তিন কোটি টাকায় নাকি ছবিটা বিক্রি হয়েছিল। লাল, নীল আর কালো রঙের একটা ত্রিভুজ। মাঝখানে হলুদ পুটকি। নীচে লেখা, -'স্বপ্ন'।  দুঘন্টা ঠায় দাঁড়িয়ে ঘাড় ব্যথা হয়ে গিয়েছিল কিন্তু ছবিটার সাথে স্বপ্নের কি সম্পর্ক তা আর উদ্ধার করতে পারেনি অম্বরীশ। শেষে উদ্ধার করে সিকিউরিটি। টাইম শেষ। তালা লাগাতে হবে। একটা আঁকার স্কুলও আছে জিনিয়ার। গোষ্ঠীপতির অনুমোদন নিতে হয়েছে। অনুমোদনপত্রটা আর কিছুই না, একটুকরো পাথরে দাঁতখিঁচানো একটা মুখ আঁকা। যত্ন করে রাখা আছে আঁকার সরন্জামের পাশে। গোষ্ঠীর ছোট ছোট বাচ্চারা রোজ আঁকা শিখতে আসে। মাইনে আদায়ের ব্যপারে জিনিয়া খুব কড়া। ধারবাকির কারবার নেই। এতেই তার সংসার চলে কিনা। ঠিক হিসাব রাখে সে। তিরিশবার সূর্য পালটি মারলেই ছাগল বা ভেড়াটা বাড়িতে পৌঁছে দেয় গার্জেনরা। গরীব ফ্যামিলির ক্ষেত্রে বাচ্চাটার ট্যালেন্ট আছে বুঝলে জিনিয়া কিছু নেয় না। তবে তারা খুশি হয়ে সাধ্যমত মরা গোসাপ, ধেড়ে ইঁদুর ভেট দিয়ে যায় মাঝেমধ্যে। গোটা দুটো দিন কেটে গেল গুহামানব হয়ে আর ফলমূল খেয়ে কাটিয়ে। খারাপ লাগছে না অম্বরীশের। মনে হচ্ছে বাকি জীবনটা এভাবে জিনিয়ার সাথেই কাটিয়ে দিলে মন্দ হয় না। কিই বা করবে একুশ শতকে ফিরে? কেও তো নেই কাছের মানুষ এক সনাতনদা ছাড়া। শুধু ওই বুড়োটাই অম্বরীশের জন্য কেঁদে মরবে। ৪) সন্ধ্যে নেমেছে অনেকক্ষণ। আদিম পৃথিবীর অন্ধকারটা যেন বড় বেশি গাঢ়, অকৃত্রিম। সভ্যতার ছোঁয়া পেতে এখনও কয়েক হাজার বছর দেরি। এদের উত্তরসূরীরা একদিন সভ্য মানুষের তকমা নিয়ে একুশ শতকে পৌঁছবে। কিন্তু মনের দিক থেকে সভ্যতা একচুলও এগোবে কি? নিয়ানডার্থাল মানুষের হিংস্রতা শুধুমাত্র খাবার জোগাড়ের জন্য, হিংস্র পশুদের থেকে আত্মরক্ষার জন্য। এটুকু বাদ দিলে মানুষগুলোর মধ্যে অদ্ভুত রকমের সারল্য।এদের ছেড়ে চলে যেতে হবে এবার। জিনিয়াকে আকারে ইঙ্গিতে সেকথা বোঝাল অম্বরীশ। জিনিয়া বুঝল। এটাও যেন কিভাবে বুঝে গেল গুহামানবীর চোখে জল আসতে নেই। ধীর পদক্ষেপে ভেতরে গিয়ে একটা বেশ বড় গাছের পাতায় কটা ফল এনে রাখল অম্বরীশের সামনে । অম্বরীশ তুলে নিল। তবে জিনিয়াকে পাঁজাকোলা করে। মুহুর্তের মধ্যে সিদ্ধান্ত নিয়ে ফেলেছে সে। ফিরে যাবে, তবে একা নয়। জিনিয়াকে নিয়ে যাবে। বাঁচতে হলে জিনিয়াকে সঙ্গে নিয়ে বাঁচবে। গড়েপিটে নেবে মেয়েটাকে। এ বিশাল পৃথিবীতে ওরও তো কেও নেই।পথ খোলাই থাকল। একান্তই যদি থাকতে না পারে জিনিয়াকে অম্বরীশ ফিরিয়ে দেবে ওর আকাশ, ওর পৃথিবী। ওই অবস্থাতেই জিনিয়ার মুখে মুখ ডুবিয়ে দিল অম্বরীশ। একটু রিস্ক ছিলই। কোমরের ব্যথাটা এখনও পুরোপুরি সারেনি। তবে এবার আর জিনিয়া কোন বেগড়বাঁই করেনি। শুধু দুবার পা ছুড়ল। তবে সেটা যে খুশীর চোটে সে আর অম্বরীশের বুঝতে বাকি ছিল না। টাইমমেশিনে ওঠার আগে বাচ্চাগুলো এসে সার বেঁধে দাঁড়িয়েছিল। কেও কেও ছোট্ট দুহাত দিয়ে দিদিমণিকে আটকানোর চেষ্টাও করেছিল। পেরে ওঠেনি। ফেরার পথে আর ভুল করেনি অম্বরীশ। একেবারে বামদেবের আশীর্বাদ নিয়ে এসেছে। তখন মাঝরাত তারাপীঠে। বামদেব শ্মশানে শবসাধনায় বসেছিলেন। প্রাণভরে আশীর্বাদ করলেন দুজনকে। অম্বরীশ ভক্তিভরে প্রণাম করল বামদেবকে। জিনিয়া তাকিয়ে ছিল মড়াটার দিকে। লং জার্নির পরে খিদে পাওয়াটাই স্বাভাবিক। বামদেব তারামায়ের কৃপায় ত্রিকালদর্শী সাধক। সবই বুঝলেন তিনি। মাঝরাত্তিরে দুজনকে ভুরিভোজ করিয়ে তবে ছাড়লেন। অম্বরীশের হাত ধরে একুশ শতকের কলকাতায় পা রাখল জিনিয়া। বছরখানেক পরের কথা- এরমধ্যে জিনিয়া অনেক আধুনিক হয়েছে। এখন ও দাঁত মাজতে পারে, মাথা আঁচড়াতে পারে, কুঁচি দিয়ে শাড়ি পরতে পারে, ভাঙা ভাঙা বাংলা বলতে পারে, কিস ডে তে অম্বরীশকে জড়িয়ে ধরে লিপ-লক কিস দিতে পারে, এমনকি জিনিয়ার হাতের ইলিশ ভাপা খেয়ে সেদিন আবেগে সনাতনদা প্রায় কেঁদেই ফেলেছিল। নিজের হাতে মেয়েটাকে মানুষ করেছে কিনা। ড্রেসিংটেবিলের আয়নায় নিজেকে দেখছে জিনিয়া, পর্দার আড়াল থেকে জিনিয়াকে মুগ্ধ দৃষ্টিতে দেখছে অম্বরীশ। এমন সময় আবার... আবার একটা ছোট্ট চড়ুইছানা ভেন্টিলেটর এর বাসা থেকে সোজা বিছানায় এসে পড়ল।  আস্তে আস্তে এগিয়ে গেল জিনিয়া। দুহাতে আলতো করে হাতে তুলে নিল চড়ুইছানাটাকে। চুল খাড়া হয়ে গেল অম্বরীশের। হয়ে গেল! এবার নির্ঘাৎ মুখে ভরবে ছানাটাকে! ছানাটা সমেত জিনিয়ার হাতদুটো ক্রমশ এগিয়ে আসছে মুখের দিকে! চোখ বন্ধ করল অম্বরীশ- -সব শেষ! খেয়েই ফেলল জিনিয়া! সত্যিই খেল জিনিয়া। তবে একটা ভালোবাসার চুমু। চড়ুইছানাকে সস্নেহে একবার চুমু খেয়ে ওর মায়ের কাছে ফিরিয়ে দিল আবার!! --------সমাপ্ত---------- 

