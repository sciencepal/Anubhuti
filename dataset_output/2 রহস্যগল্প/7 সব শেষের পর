১ম অধ্যায় 



বুধবার ,  ২৫ শে আগস্ট ,  ২০৪৯ 



তৃতীয় বিশ্বযুদ্ধের আগে যা ছিলো থিকথিকে ভীড়ের কোলকাতা মহানগরী, এখন তা আকার নিয়েছে আগাছা জঙ্গলে ভরা অজানা এক ভগ্নস্তুপের। যেদিকেই চোখ যায়, ভেঙে পড়া বাড়ির কঙ্কাল। কোনটা বাসস্থান আর কোনটা দোকানঘর বা শপিং মল ছিলো খুব কাছে গিয়ে পর্যবেক্ষণ না করলে বলা মুশকিল। সরকার নেই। কোটি কোটি মানুষের প্রাণ কেড়ে নেওয়া সেই পারমাণবিক ঝলকানি চলেছিলো পারমাণবিক উৎসবের মতো - পর পর ২ বার কোলকাতামুখী নিউক্লিয়ার ওয়ারহেড মানুষের বেঁচে থাকার শেষ খুঁদকুড়োটুকু কেড়ে নিয়েছিলো ২০২৩ এর ৬ ই আগস্টের এক অভিশপ্ত শুক্রবারে।ঘটনার সূত্রপাত ২০-র দশকে। ২০২২ সাল তখন। পৃথিবীর গড় তাপমাত্রা বেড়ে হয়েছিলো স্বাভাবিকের চেয়ে ৩ ডিগ্রি বেশি। সুমেরু আর কুমেরুর বরফ গলে সমুদ্রের জল এগিয়ে এসে গিলে নিয়েছিলো সারা পৃথিবীর বহু উপকূলবর্তী শহর, গ্রামাঞ্চল ও অরণ্যভূমি। হিমালয়ের বরফের স্তর অনেক পাতলা হয়ে আসায় গঙ্গার মতো সদাবহমান নদীও হয়ে পড়েছিলো অভাবী অভাগীনি । কোলকাতা থেকে উপকূল এখন মেরেকেটে ৫০ কিলোমিটার। সুন্দরবন বলে কিছু অবশিষ্ট নেই। বাঘের সংখ্যা দ্রুতলয়ে কমতে থাকায় অবশিষ্ট বাঘেদের স্থানান্তরিত করা হয়েছিলো ডুয়ার্সের অভয়ারণ্যে। দেশের রাজনৈতিক ও সামাজিক পরিস্থিতিও তলানিতে তখন। শিক্ষা, স্বাস্থ্যব্যবস্থা ভেঙে পড়েছে সরকারের ব্যর্থতায়। উদ্ভ্রান্তের মতো মানুষ পরিযায়ী হচ্ছে প্রথম বিশ্বের শরণার্থী শিবিরে ঠাঁই পাওয়ার আশায়। ধনীরা পারছে কালোবাজারের হাত ধরে, গরিব আর মধ্যবিত্ত ধুঁকছে, সর্বস্ব খুইয়ে মারা যাচ্ছে, আত্মহননের পথে এগিয়ে যাচ্ছে দৈহিক আর মানসিক কষ্টে।প্রথম বিশ্ব নিজের প্রাধান্য টিকিয়ে রাখতে তৃতীয় বিশ্বের ওপর নামিয়ে এনেছিলো প্রবল অর্থনৈতিক শোষণ। তৃতীয় বিশ্বের দেশগুলো তখন বেকারত্বের চাপে নাভিশ্বাস ফেলছে। বিদ্যুৎ, বিশুদ্ধ পানীয় জল সরবরাহের মতো বিষয়গুলো ভেঙে পড়েছে দেশীয় ও রাজ্য সরকারগুলোর আর্থিক দেউলিয়াপনায়। এই অবস্থাতেই বিশ্বে ধর্মীয় মৌলবাদের থাবা ক্রমশ দেশগুলোকে গ্রাস করছে এবং মৌলবাদী শক্তিগুলো ক্রমশই রাজনীতিতে সবাইকে পেছনে ফেলে জনপ্রিয়তায় এক নম্বরে চলে আসছে। এশিয়া, ওশিয়ানিয়া, ইউরোপ, আফ্রিকা, অ্যামেরিকা কোনো মহাদেশই পিছিয়ে নেই। এরকম এক যুদ্ধ ও আক্রোশের পরিবেশেই ঘটে গেলো ধর্মীয় মেরুকরণের ভিত্তিতে দুটি প্রধাণ বিরোধী শক্তির উদ্ভব। অনেকটা দ্বিতীয় বিশ্বযুদ্ধের মিত্রশক্তি ও অক্ষশক্তির মতোই। শুধু দেশগুলো আলাদা ও অযুহাত ভিন্ন। "আত্মরক্ষা ও জঙ্গীদমন" দুপক্ষের অভিযোগই এক এবং অভিযুক্ত দুপক্ষই। যে যে দেশগুলোর ধর্মীয় ভাবাবেগে আগ্রহ নেই তারা যুদ্ধে অংশ নিল হয় আত্মরক্ষার তাগিদে অথবা যুদ্ধের পরিবেশে পরের ঘর ভেঙে নিজের ঘর গুছিয়ে নিতে। এসবই কৈশোরে বাবার মুখ থেকে জানা কোলকাতার নিমিত্তমাত্র জীবিত জনসংখ্যার গুটিকয়েক যুবকযুবতীর এক প্রতিনিধি শান্তিস্বরূপের। বাবা নামটা রেখেছিলেন যুদ্ধ লাগার কিছুদিনের মধ্যে জন্মানো তার সন্তানের। তখনও অভিশপ্ত দিন আসতে কিছু সপ্তাহ বাকি। পরমাণু অস্ত্রপ্রয়োগের হুমকি চলছে ক্রমাগত বিশ্বজোড়া এবং তার সাথে নিউক্লিয়ার অ্যালার্ট জারি হয়েছে দেশে দেশে। বাবা ভারতের একটি গুপ্তচর সংস্থায় চাকরীর সুবাদে হয়তো পরিণতি জানতেন বলেই কিছু পেশাগত বন্ধুদের সাথে চুক্তি করে বছর দুই আগেই বানিয়ে নিয়েছিলেন বাড়ির তলায় ৫০০ মিটার গভীরে একটি প্রশস্ত প্রকোষ্ঠ বা বাঙ্কার যা অন্যান্য বন্ধুদের বানানো বাঙ্কারগুলোর সাথে যুক্ত সুড়ঙ্গের মাধ্যমে। একটি সুড়ঙ্গ চলে যায় গঙ্গার তলায় একটি লুকোনো আন্ডারগ্রাউন্ড ডকে, যেখানে একটি সাবমেরিন সবসময় রাখা থাকে বিপদের মুহুর্তে দ্রুত সবার অলক্ষ্যে নিরাপদে দূরত্বে চলে যাওয়ার জন্য। বাবা সেখানে ক্রমে গড়ে তুলেছিলেন খাবার-দাবারের সঞ্চয়, যুদ্ধকালীন রেশনের ভাণ্ডার। সাথে নিত্যব্যবহার্য জল পুনর্ব্যবহারযোগ্য করে তোলার শোধনাগার। বিদ্যুতের জোগানের জন্য ছিলো নদীস্রোতের মাধ্যমে বিদ্যুৎ উৎপন্ন করার কল। বছর কয়েকের চেষ্টায় এটা হয়ে দাঁড়ায় অন্তত বছর দশ নিরাপদে থাকার একটি ভল্ট যাকে পশ্চিমীরা সাধ করে বলতো নিউক্লিয়ার ফলআউট শেল্টার। এরপর যেদিন ওইদিনটা এলো, প্রথম আক্রান্ত হলো দিল্লী। ভারতও জবাব দিয়েছিলো শত্রুদেশের টার্গেটে নিউক্লিয়ার স্ট্রাইক করে, তাতে শত্রুপক্ষের শহরও গুঁড়িয়ে যায়। কিন্তু স্যাটেলাইটচালিত মিসাইল ডিফেন্স সিস্টেম কাজ করেনি শত্রুপক্ষের আগাম চক্রান্তে। স্যাটেলাইট ওয়ারে অপূরণীয় ক্ষতি হয়ে যায় ভারতের। তাই আত্মরক্ষা করা যায়নি। দুইপক্ষের বহুদেশ যে লড়াইয়ে ঝাঁপিয়ে পড়ে, তার থেকে নিজেরাই আর বাঁচতে পারেনি। ক্ষতি সবথেকে বেশি হয় ইউরোপ আর এশিয়ায়। কারণ তারা স্থলের মাধ্যমে যুক্ত। দিল্লীতে বোমা পড়ার সঙ্গে সঙ্গে বাবা, মা ও শান্তিস্বরূপকে যুদ্ধকালীন তৎপরতায় একটি লুকনো লিফটের মাধ্যমে নিয়ে যান গোপন সেই প্রকোষ্ঠে। মিলিটারি ফ্রিকোয়েন্সিতে অন করে দেন রেডিও। ঘড়িতে তখন রাত ২ টো ১০। হঠাৎ কেঁপে উঠলো গোটা বাঙ্কার। অস্পষ্ট শব্দে খবর আসতে লাগলো কোলকাতার মূলকেন্দ্র চৌরঙ্গীর কাছ থেকে বিশাল এক মাশরুম ক্লাউড ওপরে উঠতে দেখা গেছে আর সাথে ব্লাস্ট রেডিয়াসের মধ্যে থাকা সবকিছু এখন পুরু ছাইয়ের আড়ালে। লাল এক আভা ছড়িয়ে দিনের মতো আলোকিত করে তুললো কোলকাতাকে। বাবা আর মা একে অপরের দিকে তাকিয়ে বিস্ফারিত চোখে। ঘরের ভেতর তখন শ্মশানের নিস্তব্ধতা। পরের বোমা পড়ে রাত ৩ টে নাগাদ - কালীঘাট আর রুবির মাঝামাঝি কোথাও। কিন্তু সেসব নিয়ে আর ভাবার শক্তি খুইয়ে ফেলেছিলেন বিশ্বরূপ মজুমদার। রেডিও অফ করে স্ত্রীকে নিয়ে মেঝেতেই বসে পড়েন। লাল রঙের একটা বাল্বে তখন ঘর পুরো লালাভ। শিশু শান্তিস্বরূপ তখনও শান্তিতেই ঘুমোচ্ছে তার দোলনায়। 



২য় অধ্যায় 



শান্তিস্বরূপের আসল নাম ধরে ডাকার লোক প্রায় নেই বললেই চলে। বাবা-মা আর কাছের কিছু বন্ধু-বান্ধব, গুরুজনেরা রূপ নামে আর বাকি স্বল্পপরিচিতরা স্বরূপ নামে ডাকে। 'শান্তি' বাদ গেছে সময়ের সাথে মানানসই হয়ে। ভল্টের বাইরে আশেপাশের কোলকাতা এখনও রেডিওঅ্যাকটিভ। কোথাও কম, কোথাও বেশি তেজষ্ক্রিয়তার মাত্রা। গুল্ম আর আগাছার বাইরে সেরকম বড় গাছের দেখা মেলে না। দশবছর যেখানে ছিলো ভল্টের রেশনের মেয়াদ, সেটাকে দ্বিগুণ করা সম্ভব হয়েছিলো বাবার কাছের বন্ধু, পেশায় বোটানিস্ট লুব্ধক কাকুর ঐকান্তিক চেষ্টা আর পরিশ্রমের ফলে। "এরোপনিক্স" আর "অ্যাকুয়াপনিক্স" পদ্ধতিতে কৃত্রিম আলোয়, মাটি ছাড়া চাষ যে এতোগুলো মানুষের পেটের খিদে মেটাতে পারে দেখে অবাক হয়েছিলেন স্বয়ং বিশ্বরূপ মজুমদারও। সাথে ছিলো পোল্ট্রি ফার্মিং আর কৃত্রিম জলাধারে মাছ চাষ। সবটাই কোলকাতার পাতালবাসী নাগরিকদের উদ্ভাবনী শক্তি, অন্তরের সহযোগিতা আর নিজেদের উজাড় করে ভালো কিছু করার ইচ্ছের ফল। যে কোলকাতা দ্বন্দ্ব-দ্বেষ-লোভ-দুর্নীতিতে ভরে গিয়েছিলো, তার সাথে মেলানো যায় না এই পাতালের কোলকাতাকে। মানুষের পারস্পরিক নির্ভরশীলতার মাঝখান থেকে আর্থিক সম্পর্ক চলে গেলে মানুষ বোধহয় এভাবেই কৃতজ্ঞতা আর দায়িত্বে বাধা পড়ে যায়। শুধু থাকে নিজেকে ছাপিয়ে গিয়ে এই ছোট্ট সমাজটার কাজে আসার অনুপ্রেরণা। সেটাই পরম শৌর্য আর গর্বের।কিন্তু পাতালের শান্তি বোধহয় পাতালে বড় হওয়া রূপ আর ওর বন্ধুবান্ধবদের কাছে ক্রমে একঘেয়ে ঠেকছিলো। ছোটবেলা থেকে দেখা ভূপৃষ্ঠের শহর, গ্রাম, বন, পাহাড়, সমুদ্রসৈকতের ছবি আর মানুষের হেসে,খেলে জীবনযাপনের ছবি আর চলচ্ছবিগুলো ওদের মনে সুপ্ত আকাঙ্খার জন্ম দিচ্ছিলো ভূপৃষ্ঠ অভিযানে যাওয়ার। দৈনিক আলোচনা চলতো বড়দের আড়ালে আবডালে। স্বপ্নেও চলে আসতো ভূপৃষ্ঠের ওই সুন্দর ছবিগুলো জীবন্ত হয়ে। বাবা-কাকুদের দেখেছে তেজষ্ক্রিয়তা-প্রতিরোধী গোটা শরীর ঢাকা স্যুট পড়ে মাসে রুটিনমাফিক একবার করে ভূপৃষ্ঠে যেতে, কাছের জায়গাগুলোতে প্রয়োজনীয় কিছু যদি আজও অবশিষ্ট থাকে তার অনুসন্ধান করতে। ওদের এই ছোট জনপদের বাইরে কেউ বেঁচে আছে কিনা বা থাকলেও কিভাবে আছে তা নিয়ে কৌতুহল থাকলেও বাবা-কাকুদের স্পষ্ট আদেশ আছে, বহির্জগতের সাথে যতোটা পারা যায় কম যোগাযোগ রাখার। কারণ ওদের জনপদ এখন ক্রিটিকাল পপুলেশন বা সহনহীল জনসংখ্যার একদম কাছাকাছি। তাছাড়া বহুদিন বহির্বিশ্বের সাথে যোগাযোগ না থাকায় বাইরের তেজষ্ক্রিয়তা ও অজানা জীবাণুর সংক্রমণে আক্রান্ত অজানা কাউকে ডেকে আনা মানে হবে পুরো জনপদটাকেই বিপদের মুখে ঠেলে দেওয়া। তাই শখে রাশ টানতে হয়েছে ওদের। শুধু সুযোগের অপেক্ষায় দিন গোনা, কবে ওরা যাবে ভূপৃষ্ঠে, অনুসন্ধানী দল "টিম স্ক্যাভেঞ্জার"-এর অংশ হয়ে।রূপদের সমস্ত পড়াশোনার দায়িত্ব ভাগ করে নিয়েছিলো বড়দের সবাই। পড়ার বই আর খাতা সীমিত থাকায় লেখার কাজে বোর্ড আর মাটির তলায় পাওয়া খড়িমাটি দিয়ে বানানো চকের ব্যবহার ছিল বেশি। শুধু গতানুগতিক পড়াশোনা নয়, ওদের শেখানো হতো সমস্তরকম সার্ভাইভাল স্কিল অর্থাৎ বেঁচে থাকার উপায়। সেটা পাথরে পাথর ঘষে আগুন জ্বালানোই হোক বা মাটির বাসন বানানো বা কাঠের বা পাথরের সরঞ্জাম বানিয়ে নেওয়া। সাথে ইঞ্জিনিয়ারিং বিদ্যে, বোটানি (গাছের পরিচিতি), ছোটখাট চিকিৎসাপদ্ধতি ও নিয়মিত শরীরচর্চার ক্লাস - সবই ছিলো ওদের পঠনপাঠনে।এসবের মাঝে গড়ে উঠেছিলো রূপ-রা। রূপ আর ওর বন্ধুবান্ধব মিলিয়ে ওরা ২৩ জন তরুণতরুনী। এখন সবার বয়স ২৫ থেকে ২৭ এর মধ্যে। বাবা কাকুদের বয়স হচ্ছে। এখন ওদের মধ্য থেকেই বেছে নেওয়া হবে প্রথমসারির ১০ জনকে, যারা ভূপৃষ্ঠে পা দেবে প্রথমবারের জন্য।এদিকে ওপরের পৃথিবীতে ঘটে চলছিলো অনেক কিছু অদ্ভুত ঘটনা, কিন্তু নিভৃতে, অনবরত। শ্মশানের মতো পৃথিবীতে জন্ম নিচ্ছিলো, বেড়ে চলেছিলো অনেক ভয়ঙ্কর প্রজাতির প্রাণীরা। তেজষ্ক্রিয়ায় যারা মারা গিয়েছিলো, তারা মরে বেঁচেছিলো। যারা তেজষ্ক্রিয়ার আংশিক প্রভাবদুষ্ট হয়, তাদের জেনেটিক পরিবর্তন বা মিউটেশনের ফলে তারা বিকৃতকায় ও দানবিক চেহারা নেয়। মানুষ ও মানুষ ভিন্ন আরও বেশ কিছু প্রাণীর থেকে জন্ম নেওয়া চরম ক্ষিপ্র, হিংস্র ও শিকারী প্রজাতিরা তেজষ্ক্রিয় এই পৃথিবীটাকে নিজেদের শিকারক্ষেত্রে পরিণত করছিলো একটু একটু করে। বুদ্ধি ক্ষয় পাওয়া কিন্তু মানুষের থেকে দৈহিকশক্তি ও ক্ষিপ্রতায় বহুগুণ পারদর্শী মানুষের এই জ্ঞাতি প্রজাতিরা কথা বলার ক্ষমতা হারিয়েছিলো এবং সাঙ্কেতিক কিছু শব্দ ছাড়া আর কিছু বলতে পারতো না। এইসব প্রজাতিদের নিয়েই গবেষণা চালাচ্ছিলেন কোলকাতা থেকে ২০০ মাইল দূরের এক ভূগর্ভস্থ আশ্রয়ে থাকা জনা তিন বিজ্ঞানী - প্রোফেসর শীর্ষেন্দু গুহ ও তার এক ছেলে ও মেয়ে, যথা প্রদ্যুম্ন ও ঋদ্ধিমা। নিয়তি এই আপাতদৃষ্টিতে বিচ্ছিন্ন দুটো জনপদ আর বিপন্ন পৃথিবীকে মেলাতে পারে কিনা, তার উত্তর সময়ই বলবে। কিন্তু এই সব গুরুত্বপূর্ণ তথ্য গোপনে সবার অলক্ষ্যে নজর রেখে চলেছে একটি ততোধিক গোপন সংস্থা। সারা বিশ্বে যাদের নজরদার ড্রোন ঘুরে বেড়ায় রাতের অন্ধকারময় পৃথিবীতে।আর ৫ দিনে সেরা ১০ বাছাই পা রাখবে ভূপৃষ্ঠে। বিংশ শতাব্দীর চন্দ্রাভিযানী নিল আর্মষ্ট্রং আর এডুইন অলড্রিনের কথা মনে পড়ছে রূপের। আজ আমরা কতটা পিছিয়ে পড়েছি যে পৃথিবীও চাঁদের মতো দূরে চলে গেছে। একই সাথে অতীতের বোকা যুদ্ধবাজগুলোর ওপর রাগ আর পৃথিবীকে আগের মতো ফিরে পাওয়ার স্বপ্ন ওকে তাড়িয়ে নিয়ে বেড়ায় বরাবর, এখন তো ঘুমোতে দিচ্ছে না কদিন ধরে। অপেক্ষা...শুধু অপেক্ষা আর ৫ দিনের। 



৩য় অধ্যায় 



"ওখানেই থেমে যাও! এক পা নোড়ো না যদি মৃত্যু না চাও!’ হঠাৎ করে রূপদের পেছন থেকে অজানা এক যান্ত্রিক কন্ঠ চেঁচিয়ে উঠলো কর্কশভাবে। রূপ, স্বাতীলেখা, অভ্র, বিতান, কৃষাণু, শিরিন, রাকেশ, মেঘনা, কোপাই, আর ইরমা - এই দশ জনের দল ৩ ভাগে ভাগ হয়ে একদল গেছে উত্তরে - যেদিকে ভাঙা হাসপাতাল আর আগাছার জঙ্গলের ফাঁকে ওদের একটা ছোট আউটপোস্ট। ৩ জনের ওই দলের নেতা বিতান। দ্বিতীয় দল গেছে পশ্চিমে, যেদিকে গঙ্গার একদম কাছে ওদের দ্বিতীয় আউটপোস্ট। দলে ৪ জন, নেত্রী শিরিন। শেষ দলের দায়িত্বে রূপ, সাথে আছে অভ্র আর স্বাতীলেখা, ওরা দক্ষিণমুখী। সবার চোখেই বিস্ময়। বাইরের রেডিওঅ্যাক্টিভ পৃথিবীটাকে স্বচক্ষে দেখে ওদের প্রত্যেকের চোখ কপালে উঠেছে। কোথাও কোনো প্রাণীর চিহ্নমাত্র নেই। ক্ষুদ্র কোনো প্রানীরও নয়। পৃথিবী গত দুই দশক ধরে পারমানবিক শৈত্য বা নিউক্লিয়ার উইন্টার পাড় করে সদ্য স্বাভাবিক তাপমাত্রার কাছাকাছি এসেছে। দীর্ঘ শৈত্যকালীন পৃথিবী ছিল আঁধারের অতলে নিমজ্জিত। পারমাণবিক ছাইয়ের মেঘ ঢেকে রেখেছিলো আকাশ, সূর্য সুযোগ পায়নি মুখ দেখানোর। সাথে ঘন ঘন অ্যাসিড বৃষ্টি। যা চামড়ায় লাগলে চামড়া পুড়ে যায়। এখন গাছেদের দেখা মিললেও তারাও পারমাণবিক বিকিরণের দ্বারা ক্ষতিগ্রস্ত, রূগ্ন। বাড় নেই তাদের। মাথা তুলে দাঁড়াতে চাইছে, কিন্তু পারছে না, যেন ধুঁকছে। রূপ, স্বাতীলেখা আর অভ্র তিনজনেই হাঁটছিল পাশাপাশি। তিনজনের কোমর একে অপরের সাথে দড়ি দিয়ে বাঁধা, পাকানো রয়েছে কোমড়ে আটকানো গোল চাকতির মতো কলে। যদি কেউ বিপদে পড়ে, দড়িতে টান দিলেই বাকিরা সতর্ক হয়ে যাবে। প্রত্যেকের হেলমেটে রয়েছে বেতারসংযোগে একে অপরের সাথে আর প্রয়োজনে বেস অর্থাৎ ভল্টের সাথে কথা বলার জন্য স্বল্পদূরত্বের দূরসংযোগ। কিন্তু ৫০০ মিটারে গণ্ডিতে এই সংযোগ কাজ করে। তার বাইরে একটাই স্যাটেলাইট ফোন আছে উত্তরমুখী দলের কাছে। যেটা বেশি দূরত্বেও কাজ করতে সক্ষম। রূপরা হঠাৎ অজানা কারোর গলা পেয়ে চমকে পেছনে ফিরে যা দেখলো তাতে তাদের কপালের ভ্রু জোড়া আরও ওপরে উঠলো। তাদের তেজষ্ক্রিয়া প্রতিরোধী পোষাকের চেয়েও শক্তিশালী ও অন্তত ১০ ফুট লম্বা একটা অতিকায় বর্ম বা এক্সোস্কেলিটন পরিহিত কেউ তাদের দিকে বন্দুক উঁচিয়ে দাঁড়িয়ে আছে। বর্মের আড়ালে কে, তা বিন্দু মাত্র অনুধাবণ করতে পারলো না ওরা। হাতগুলো আপনা আপনিই ওপরে উঠে গেলো আত্মসমর্পণের ভঙ্গিমায়। খানিক নিস্তব্ধতা ভেঙে কন্ঠটা বলে উঠলো, "তোমরা এদিকে কেন এসেছো?" রূপ বলে উঠলো, "আমরা এখানেই থাকি, রুটিন স্কাউটিং -এ বেরিয়েছি। আপনি কে? কোথা থেকে এসেছেন?" বন্দুকের সামনে রূপের বলিষ্ঠ উত্তরে খানিক অভিভূত হয়ে বর্মধারী আস্তে আস্তে বন্দুক নামিয়ে নিলো। তারপর বলতে শুরু করলো, "আমি কোন্ জায়গা থেকে এসেছি, তা জানানোর সময় এখন নয়, কিন্তু ভয়ঙ্কর কিছু ঘটে চলেছে এখন আমাদের পৃথিবীতে। তোমরা না জেনে থাকলে জেনে নাও, তোমাদের জায়গাও এখন নিরুপদ্রব নয়। বাঁচতে চাইলে, তোমাদের গোপন ডেরা থেকে বেড়িও না"। কি সমস্যা হয়েছে জানতে না পেরে উদ্বিগ্ন হয়ে উঠলো তিনজন। "কি হয়েছে আমাদের বলুন! আমরা একা নই। আমাদের আরো দুটো দল আলাদা ভাবে উত্তর আর পশ্চিমে গেছে!" এসব কথা চলছিলো একটা ভাঙা বহুতলের ভগ্নস্তুপের একদম কাছে। গুঁড়িয়ে গিয়ে যা এখন শুধুই কঙ্কাল। বহুতলটার বেসমেন্টের পার্কিং এর মুখটা একটু খোলা। ভেতরের অন্ধকারে কি আছে বাইরে থেকে বোঝা মুশকিল। কিন্তু হঠাৎ করে কোনো এক তীক্ষ্ম চিৎকারে সবার নজর গেল সেদিকে। বোঝা গেলো না কিসের চিৎকার, কিন্তু চিৎকারটা ক্রমে এক থেকে দুই, দুই থেকে চার, এভাবে বাড়তে বাড়তে অন্তত ছটা-সাতটা ভিন্ন উৎস থেকে আসতে লাগলো। এমন সময়ে স্বাতীলেখার একদম দশ হাত দূরের কালো অন্ধকার বেসমেন্টের খোলামুখের ফাঁকে একটা ক্ষীণ শরীর অন্ধকার থেকে একবার উঁকি মারতেই বন্দুকের গর্জনে কেঁপে উঠলো ওরা। বন্দুকের গর্জনের থেকে বেশি ভয় ওরা পেয়েছে ওই ক্ষীণ অবয়বটা দেখে। একঝলকে যে মুখ ভেসে উঠেছিলো তা ঠিক মানুষের নয়, আবার কঙ্কালেরও নয়। মৃত মানুষের মুখ পুড়ে বা পচে চামড়া গলে খুলির অংশ ক্রমে বেড়িয়ে এলে যেরকম দেখতে লাগে, সেরকমই কিছু ওদের নজরে এসেছিলো। "পিশাচ বলে ডাকতে পারো ওদের।" বর্মের ভেতর থেকে উত্তর এলো। "ওরা দলবদ্ধভাবে শিকার করে মূলত রাতের অন্ধকারে। এখন ওদের চরিত্রে কিছু পরিবর্তন দেখা যাচ্ছে, ওরা ছড়িয়ে পড়ছে সর্বত্র, আর দিনের বেলা সরাসরি সূর্যের আলো পড়ে না যেখানে, সেখানেও ওদের গতিবিধি নজরে পড়ছে। ওরা মানুষ নেই আর। আবার পশুর থেকেও বেশি ক্ষিপ্র। ছোট প্রাণী থেকে শুরু করে বড় জন্তু মায় মানুষ, কেউ বাদ নেই এদের খাদ্যতালিকায়। এদের থেকে বাঁচতে এভাবে বিনা অস্ত্রে বেড়িও না আর। আমি আমার ৩ সহযোদ্ধাকে হারিয়েছি এদের হাতে"। কথা গুলো বলার ফাকেই দূর থেকে আওয়াজ করতে করতে উড়ে এলো একটা হেলিকপ্টার। এসে থামলো ওদের থেকে বিশ মিটার দূরে ফাঁকা জায়গা দেখে। চালকের আসনে কেউ নেই, অর্থাৎ স্বয়ংক্রিয়। "আবার দেখা হবে, কিন্তু এভাবে নয়। একটা যুদ্ধ আসছে আবার, আমাদের আরও সাথী দরকার। যুদ্ধের আগে আমাদের দেশটা স্বাধীন ছিলো হয়তো জানো, আজ রাষ্ট্রপরিচালনার শক্তির অভাবে আমরা হয়তো স্বাধীনতা খোয়াবো আবার সেই ব্রিটিশ শাসনের যুগের মতো, এবার যারা আক্রমণ করবে তাদের হিংস্রতার কাছে পিশাচও শিশু। তাদের আগ্রহ নেই আমাদের পরাধীন করে বাঁচিয়ে রাখার প্রতি। তারা শুধু জমি চায় যেকোনো মূল্যে, যেকোনো প্রতিরোধ ধূলোয় মিশিয়ে দিয়ে। এআই বা আর্টিফিশিয়াল ইন্টেলিজেন্সে ভর করে ওরা রোবটের বিশাল বাহিনী বানিয়েছে। আমি দেশের একজন স্বাধীন মানুষ হিসেবে তোমাদের জনপদের কাছে এই বার্তা পৌঁছে দিলাম এবং তোমাদের মতো নবীনদের পাশে পেলে আমরা হয়তো যুদ্ধে কিছু হলেও প্রতিরোধ গড়ে তুলতে পারবো আশা রাখি। আবার দেখা হবে সাথী। আপাতত বিদায়।" এক নিঃশ্বাসে কথা গুলো শেষ করে বর্ম পরিহিত ব্যক্তি হেলিকপ্টারের দিকে এগোতে লাগলো। রূপ শুধু বললো "আপনার সঙ্গে কিভাবে যোগাযোগ করবো?" বর্ম পরিহিত ব্যক্তি তার বন্দুকটা ছুঁড়ে এগিয়ে দিয়ে বললো "এখানে উত্তর পেয়ে যাবে"। ওরা কিছু বুঝে ওঠার আগেই হেলিকপ্টার আওয়াজ করে উড়তে শুরু করলো ও ক্ষনিকের মধ্যেই দিগন্তে মিলিয়ে গেলো। ওরা একে অপরের মুখ চেয়ে হতভম্বের মতো ক্ষনিক দাঁড়িয়ে রইলো। ঘড়িতে তখন বিকেল চারটে। অন্ধকার হতে আর ঘন্টা দুই বাকি। 



৪র্থ অধ্যায় 



বিতানরা উত্তরে যে ভাঙা হাসপাতালে এসে পৌঁছালো, তার তিনতলার ছাদ বলে কিছু নেই। বিল্ডিং বা অবশেষ যাই বলা হোক, ভেতরে সিঁড়িটা এখনও অবশিষ্ট আছে। একতলায় সেভাবে আলো ঢোকেনা, কিন্তু দেখার পক্ষে যথেষ্ট। ওরা সিঁড়ি ধরে ওপরে উঠতে লাগলো। ওপরে উঠতে গিয়ে সিঁড়ির ধাপে কিছু একটা দেখে কৃষাণু দাঁড়িয়ে পড়ল। নীচতলাটা এক চক্কর মেরে বিতান আর ইরমা সিঁড়ির কাছে আসতেই ডেকে বললো, "এই দ্যাখ, একটা বড়সড় ইঁদুরের প্রায়-খাওয়া দেহাবশেষ পড়ে। রক্তের দাগ দেখে মনে হচ্ছে একদম টাটকা। বড়জোর কাল রাতেই এর ভবলীলা সাঙ্গ হয়েছে, এখনো পঁচন শুরু হয়নি। কিন্তু আসার পথে কোনো শিকারী জন্তু বা সামান্য কুকুর বা বেড়ালও তোরা দেখলি কি? আমার তো কিছুই নজরে পড়ল না।" এই বলে ইঁদুরটার পাশ কাটিয়ে ওপরে উঠতে গিয়ে আরেকটা জিনিস লক্ষ্য করে কিছুক্ষণের জন্য চুপ করে গেলো সবাই। দেওয়ালে কার বা কাদের যেন রক্ত লাগা হাতের ছাপ। দুটো আলাদা আকারের ছাপ দেখে মনে হচ্ছে অন্তত দুটো মানুষের হবে, একটা পূর্ণবয়স্ক মানুষের, আরেকটা অপেক্ষাকৃত কম বয়সী কারোর। নিচে ছিলো না, ওপরে আছে, অর্থাৎ কেউ বা কারা নীচ থেকে ওপরে উঠেছে ইঁদুরটাকে শিকার করে। কিন্তু যে বা যারা মেরেছে এই ইঁদুর, তারা কি কাঁচাই খেয়েছে? কেন? এসব চিন্তার মাঝেই ওরা সতর্ক হয়ে গেলো। বিতানের কোমরে একটা চাঁড়াল যুক্ত কুড়ুল ছিলো কাঠ জাতীয় কিছু কাটতে কাজে লাগার মতো। সেটাই শক্ত করে ধরে কৃষাণু আর ইরমাকে ইশারায় পেছনে যেতে বললো বিতান। তারপর আস্তে আস্তে পা টিপে টিপে ওপরে যেতে শুরু করলো তিনজন। ওপরে সূর্যের আলোতে ভেসে যাচ্ছে আঢাকা অংশ, সিঁড়ি দিয়ে উঠে ডানদিকে একটু এগোলেই ভাঙা দেওয়ালের মাঝে একটা দরজা দাঁড়িয়ে আছে পাল্লা ছাড়া। দরজাটার দুপাশের খোলা অংশ কাঁটাতার দিয়ে ঢাকা, ওদের জনপদের বড়িষ্ঠজনেরাই জায়গাটাকে সুরক্ষিত করার চেষ্টা থেকে এটা বানিয়েছে। দরজা দিয়ে ঢুকে অনেকগুলো কাঁটাতারের বেড়া আর খোলা ছাদের কিছুটা ত্রিপল দিয়ে ঢাকা। একে একে বেড়াগুলো পেরিয়ে ওরা ওদের আউটপোস্টে এসে পৌঁছলো। মেঝেতে জমে থাকা পুরু ধূলোয় কোনো পায়ের ছাপ নেই। অর্থাৎ এদিকে কারোর আগমণ ঘটেনি বিগত একমাসে। আউটপোস্ট বলতে একটা ঘর, যার ছাদ বলতে ত্রিপল আর কাঁটাতারে পরিবেষ্টিত চার দেওয়ালের ওপরের অংশ। ঘরটার অবস্থান এমনই এক কোণে যে সেখান থেকে দুদিকের অন্তত ১০ কিলোমিটার দূর পর্যন্ত স্পষ্ট দেখা সম্ভব সম্পূর্ণ ধূলোহীন পরিবেশে। ওদের জনপদে যাওয়ার দক্ষিণ মুখো রাস্তাটাও একদম পরিষ্কার দেখা যায় এখান থেকে। ঘরের এককোণে একটা টেবিল আর পেছনভাঙা একটা চেয়ার। দেওয়ালে ভাঙা ইঁটের টুকরো দিয়ে লেখা "Whoever is seeing this, if you are a survivor and need help, take the mirror from table drawer and hold the mirror outside the window to reflect light. Help would arrive soon." ("যে বা যারা এটা দেখছেন, জীবিত ও সাহায্যের প্রত্যাশী হলে টেবিলের ড্রয়ারের থেকে আয়না বের করে জানালার বাইরে ধরে আলো প্রতিফলিত করে সংকেত পাঠান। শীঘ্রই সাহায্য পৌঁছে যাবে")। ওরা সবাই ক্লান্ত। প্রায় ১৫ কিলোমিটার টানা হাঁটা। সেই সকালে বেরিয়ে পৌঁছতে পৌঁছতে ওদের বেলা ২ টো বেজে গেছে। মেঝেতে বসে পিঠের ব্যাগ থেকে খাবার বের করে মধ্যাহ্নভোজ সেড়ে নিলো সবাই। ক্লান্তিতেই ঘুম চলে এলো সবার। অ্যালার্ম সেট করা রইলো বিকেল ৪টের।হঠাৎ কোনো তীক্ষ্ণ শব্দে ঘুম ভেঙে গেলো ইরমার। চোখ খুলতেই ঘড়িতে চোখ রেখে চমকে উঠলো ইরমা। ঘড়িতে তখন বিকেল সাড়ে ৫ টা, আর আধ ঘন্টায় অন্ধকার নেমে যাবে! অর্থাৎ অ্যালার্ম হয় বাজেনি নয়তো অ্যালার্মের শব্দ শুনতে পায়নি ওরা। কিন্তু এরকম ভুল কি করে হওয়া সম্ভব? তাকিয়ে দেখলো বিতান পাশে নেই। কৃষাণু তখনও ঘুমোচ্ছে। দরজার দিকে তাকাতেই হাড় হিম হয়ে গেলো ইরমার। বিতান হাঁপাচ্ছে। বিতানের একহাতে ধরা কুড়ুলটা থেকে টপটপ করে রক্ত পড়ছে। ইরমা প্রায় চিৎকার করতে গিয়েও বিতানের ইশারায় দুহাতে মুখ চেপে নিজের আর্তনাদ আটকালো। কৃষাণুও ঘুম ভেঙে ফ্যালফ্যাল করে তাকিয়ে আছে বিতানের দিকে। বিতান ওদের ইশারায় তাড়াতাড়ি উঠে পড়তে বললো। এরপর যে পথ দিয়ে এসেছিলো সেইপথেই সন্তর্পণে আউটপোস্ট থেকে বেড়িয়ে এসে তিনজনে মিলে উদ্ভ্রান্তের মতো দক্ষিণদিক লক্ষ্য করে দৌঁড় লাগালো। ইরমা বা কৃষাণুকে বলার সময় পায়নি বিতান ও কি দেখেছে। শুধু বলে রেখেছে অন্ধকারে যেন কেউ একমুহুর্তের জন্যও না যায়, কারণ মৃত্যু ওঁৎ পেতে আছে সেখানে। এমন সময়েই শোনা গেলো আরেকটা ক্রূদ্ধ তীক্ষ্ণ ধ্বনি, অন্ধকার নেমে আসা আউটপোস্টের দিক থেকে। ওরা আর পেছনে না তাকিয়ে দৌঁড়ের গতি বাড়িয়ে দিলো।খানিক দৌঁড়ে হাঁপিয়ে পড়েছে তিনজনেই, ইরমা সব থেকে বেশি। এদিকে পেছনের সেই তীক্ষ্ণ আওয়াজ দ্রুতবেগে এগিয়ে আসছে ওদের দিকেই। এখনও অর্ধেক পথ বাকি দলগুলোর সাথে রঁদেভু পয়েন্ট অর্থাৎ সাক্ষাতের স্থানে পৌঁছনোর। ইরমা পারছে না আবার দৌঁড় শুরু করতে। এমন অবস্থায় ইরমাকে দুপাশ থেকে ধরে যত জোরে সম্ভব কাছের একটা বাড়ি লক্ষ্য করে দৌঁড় লাগালো ওরা। এদিকে পেছনের তীক্ষ্ণ চিৎকার অনেক কাছে চলে এসেছে ততক্ষণে। কোনোমতে বাড়িটার ভাঙা দরজা দিয়ে ঢুকেই বিতান ওর স্যাটেলাইট ফোনে বেসের কাছে বিপদসংকেত পাঠিয়ে দিলো। বাড়িটার ভেতরে একটাই ঘরে ওরা একটা দরজা আস্ত দেখতে পেলো, দরজাটা লোহার। সেটা একটা ছোট পরিত্যক্ত মিটার রুমের। কোনোরকমে তার ভেতর ঢুকে ওরা ভেতরের জঙ ধরা শাবল ও ভাঙা ফার্ণিচারের ওজন ব্যবহার করে দরজাটাকে শক্ত করে আটকে দিলো ভেতর থেকে। তীক্ষ্ম শব্দের বদলে ওরা চাপা গর্জন শুনছে একজনের, দরজাটার বাইরে থেকে। ঠিক মানুষের নয়, কিছুটা আবার মানুষের মতো। ওরা চুপ করে শ্বাস রুদ্ধ করে বসে আছে মেঝেতে। আওয়াজটা দরজা থেকে এবার দূরে সরে গেলো। মুহুর্তের নিস্তব্ধতা। ঠিক যেন প্রলয়ের পূর্বমুহুর্ত। হঠাৎ করে বিকট আওয়াজে দরজাটা দু'ইঞ্চি খুলে গেল ভেতরের ভাড়গুলোকে ধাক্কা মেরে ফেলে দিয়ে। একটা নখরযুক্ত অস্থিসর্বস্ব হাত ভেতরে কিছুটা প্রবেশ করে দরজাটা খোলার জন্য উঠে পড়ে লাগলো। বিতান নিজের সর্বশক্তি দিয়ে ওজনগুলোকে আবার দরজার দিকে ঠেলে হাতটার ওপর চাপ দেওয়ায় তীক্ষ্ণ আওয়াজ করে হাতটা বের করে নিলো সেই নরপিশাচ। কৃষাণুও হাত লাগিয়েছে বিতানের সাথে। ইরমা তখনও ঘোরে, আতঙ্কে চুপ করে বসে আছে সে। আরও কয়েকবার দরজাতে হাতুড়ির আঘাতের মতো শব্দ হলেও একটুও নড়লো না ওরা দুজন। প্রায় ঘন্টাখানেক এভাবে কেটে যাওয়ার পর গর্জনের শব্দটা স্তিমিত হয়ে অনেকটা শোকের শব্দের মতো শোনাতে লাগলো। তারপর থেমে গেল। গোটা রাত বিতান আর স্যাটেলাইট ফোনটা অন করেনি। কোনোরকম আওয়াজ করা মানেই বিপদ ডেকে আনা হবে।ভোর হতেই মিটার ঘরের দেওয়ালের ফাঁক দিয়ে হালকা সূর্যের রশ্মি ঢুকে মিটার রুমটাকে আলোকিত করে তুললো। তিনজনের একজনেরও একমুহুর্ত ঘুম আসেনি সারারাত। বিভীষিকার রাত ছিলো এটা। দরজার বাইরে এরপর হালকা গুঞ্জন শুনতে পেলো ওরা। কারা যেন কথা বলছে নিজেদের মধ্যে - পরিষ্কার বাংলায়। গলাটা বিশ্বরূপ কাকুর না? সাহস সঞ্চয় করে বাইরে বেরোতেই ওরা বেস থেকে আসা রেস্কিউ পার্টির সামনে এসে উপস্থিত হলো। বিশ্বরূপ কাকু বিতানকে জড়িয়ে ধরে বললেন "তোরা ঠিক আছিস তো বাবা?" ইরমাকে ডেকে বুকে জড়িয়ে ধরে বললেন, "যদি জানতাম, এই একমাসে আমাদের এলাকার এই অবস্থা হবে, তোদের এই বিপদের মুখে ঠেলে দিতাম না রে মা।" ইরমা কেঁদে ফেলেছিলো উদ্ধার পাওয়ার আনন্দে। নিজেকে সামলে নিয়ে জিজ্ঞাসা করলো -" কাকু, স্বরূপরা কোথায়? শিরিনরা ফিরেছে?" উদ্বিগ্ন বিশ্বরূপ বললেন, "শিরিনরা ফিরলেও, স্বরূপরা ফেরেনি, ওদের উদ্ধারের জন্য আরেক রেস্কিউ পার্টি রওনা হবে ঘন্টাখানেকের মধ্যেই। স্বরূপদের সাথে ওয়াকিটকিতে যোগাযোগ করা যায় নি।" বিতান বলে উঠলো, "কাকু, আমি যেতে চাই রেস্কিউ পার্টির সাথে। আমি জানি বাইরে কোন্ বিভীষিকা মৃত্যু হয়ে ঘোরাফেরা করছে। আমি নিজে মরতে মরতে বেঁচেছি। এবং মেরেছি একটাকে। আমাকে পাশে থাকতে দিন রূপদের এই বিপদের সময়।" কাকু কিছুক্ষণ চুপ থেকে বললেন - "ঠিক আছে, তুমি যখন বলছো, তোমার অভিজ্ঞতা আমাদের কাজে লাগবে। কিন্তু ইরমার সুরক্ষার জন্য ওকে আমরা বেসে ফিরিয়ে নেবো। কৃষাণু বেস থেকে স্যাটেলাইট ফোনে সর্বদা আমাদের সাথে যোগাযোগ রাখবে। আমি, তুমি আর আমার বন্ধু এক্স আর্মি লেফটেন্যান্ট পূর্ণেন্দু সমাদ্দার যাবেন আমাদের সাথে। তোমাদের জন্য বেস থেকে আনা জলখাবার খেয়ে আগে একটু সুস্থ হয়ে নাও। তারপর আমাদের বেসের থেকে আরও দক্ষিণে যাত্রা। তোমাদের যেভাবে বিপদের মুখে বেঁচে থাকার শিক্ষা দিয়েছি, আশা করবো রূপরা তার মর্যাদা রাখবে, এরপর আমার ভাগ্য।" বিতান বললো, "কাকু, আমার বিশ্বাস, রূপরা পারবে।"বেসের দিকে যেতে যেতে পেছনে তাকিয়ে বিগত রাতের বিপদের কথা মনে করে চোয়াল শক্ত হয়ে গেল বিতানের। শপথ নিলো মনে মনে - "আমরা আসছি রূপ, যেখানেই আছিস, ভরসা রাখ’। 



৫ম অধ্যায় 



পাখীর মিষ্টি কূজন আর নদীর তিরতির স্রোতের শব্দ কেমন হয় জানা ছিলো না রূপদের। গাছের পাতার ফাঁক দিয়ে এসে পড়া ভোরের আলোর প্রথম স্পর্শ যে কি নেশাতুর করে তোলে মন সেটা হয়তো জানার অবকাশ পেতো না ওরা। সেই বর্মপরিহিত প্রহরী ঝটিতিবেগে এসে চলে গিয়েছিলো। রূপদের জন্য রেখে গিয়েছিলো প্রশ্নের কুহেলিকা যা ভেদ করার আশু উপায় ওদের কাছে ছিলো না। ওরা হাঁটতে শুরু করেছিলো বেসের দিকে। প্রত্যেকেই ঘটনাপরম্পরায় অভিভুত। কথা বলছিলো না কেউই। শ্লথ হয়ে পড়েছিলো ওদের গতি। প্রহরীর বন্দুক কিভাবে প্রহরীর খোঁজ দেবে, বিশ্লেষণ করার অবস্থায় নেই ওরা কেউ। ঠিক এমন সময় ওদের সামনে ২০০ মিটার দূরে হঠাতই ধূলো উড়িয়ে কিছু একটা রাস্তার একপাশ থেকে আরেকপাশে চলে গেলো আর দৃষ্টির আড়াল থেকে ভেসে এলো কুকুরের "উউউউ" ডাকের মতো শব্দ। একবার নয়, পরপর বেশ কয়েকবার। ওদের সতর্ক হওয়ার সুযোগ আসার আগেই ওরা দেখতে পেল দূরে একটা ভাঙাবাড়ির পেছন থেকে বেড়িয়ে এলো একপাল বিকৃতকায় লোমহীন হিংস্র কুকুর। অস্তগামী সূর্যের ছায়াময় পরিবেশ এখন তাদের মুক্তাঞ্চল। প্রত্যেকেরই দৃষ্টি আবদ্ধ তাদের সামনে হঠাৎ হারিয়ে যাওয়া অচিন শিকারের দিকে। মুহুর্তের অবকাশ, রূপদের লুকিয়ে পড়তে হবে রাস্তার পাশে পুড়ে যাওয়া এক গাড়ির কঙ্কালের পেছনে। পা টিপে টিপে এগোনোর চেষ্টা করলো ওরা একে একে। কিন্তু বিপদ ওদের জন্য ওঁৎ পেতেই ছিলো। ধূলো ঢাকা রাস্তায় চাপা পড়ে থাকা খোয়া পাথরের ওপর পা ফেলে এগোতেই তা নড়ে গিয়ে নিস্তব্ধতা ভঙ্গ করলো এক লহমায়। এখন প্রত্যেকটা কুকুরের দৃষ্টি ওদের দিকে নিবদ্ধ। মুহুর্তের নিস্তব্ধতা। রূপ শুধু স্বাতীলেখা আর অভ্রকে গাড়ির ভেতরে লাফ দিয়ে ঢোকার নির্দেশ দিল হাতের ইশারায়। নিজেও গাড়ির ড্রাইভারের সিট লক্ষ্য করে দৌঁড় লাগালো। ওদের দৌঁড়তে দেখে তারও ৫ গুণ ক্ষিপ্রতায় মাত্র কয়েক সেকেন্ডের ব্যাবধানে কুকুরগুলো পৌঁছে গেলো ওদের গাড়িটার ঠিক সামনে। গাড়িটার চারপাশ ছেয়ে গেছে কুকুরগুলো। গাড়িতে ভর করে সোজা হয়ে দাঁড়িয়ে ওদের নাগাল পাবার চেষ্টা করছে। চোখে মুখে সে কি বিভৎসতা, হিংস্রতা আর তেজষ্ক্রিয় বিকৃতির যোগফলে। চামড়া গলে পড়ছে যেন মুখ থেকে, আকৃতি হারিয়ে মুখ স্রেফ একটা মাংসপিণ্ড যার মাঝে দুটো অসম আকারের হিংস্র চোখ। শিকার দেখে মুখের শ্বদন্ত বের করে লালা ঝড়াচ্ছে সাক্ষাৎ মৃত্যু। একটা কুকুর এরই মাঝে গাড়ির সামনে বনেটে উঠে পড়ে এগোতে লাগলো রূপের দিকে। কোনোরকম ভাবনার সুযোগ আসার আগেই রূপের হাত বন্দুকের ট্রিগারে চাপ ফেলতেই গর্জে উঠলো আবার সেই বন্দুক। একটা লাল রশ্মি বেড়িয়ে নিশ্চিহ্ন করে দিলো কুকুরটার মাথা। মুণ্ডবিহীন দেহটা পড়ে ছটফট করতে লাগলো। বাকি কুকুরগুলো ঘটনার আকশ্মিকতায় আর বন্দুকের শব্দে ভয় পেয়ে দৌঁড় লাগালো গাড়ি ছেড়ে। বন্দুকের শব্দ কুকুরের পাল থেকে ওদের মুক্তি দিলেও পথ করে দিয়েছিলো আরও বড় বিপদ ঘনিয়ে আসার। বন্দুকের শব্দে আশেপাশের সব নরপিশাচকে আকৃষ্ট করেছিলো শব্দের উৎসের দিকে। তীক্ষ্ণ শব্দগুলো ক্রমে জোরদার হচ্ছে রূপদের আশেপাশে। বন্দুকের দিকে তাকিয়ে রূপ দেখলো বন্দুকের ডিজিটাল প্যানেলে আর মাত্র ১৫% চার্জ। লেজার গান বা লেজাররশ্মি নিক্ষেপক এই বন্দুক ইলেকট্রিক চালিত ও সূর্যালোকের মাধ্যমে রিচার্জ হয়। রাস্তার যে প্রান্ত থেকে কুকুরগুলো এসেছিলো সেইদিকে তাকিয়ে প্রমাদ গুনলো ওরা। অন্তত ৩০-৪০ টা কালো মুর্তি ওদিক থেকেই এগিয়ে আসছে ওদের গাড়ি লক্ষ্য করে। স্বাতীলেখা আর অভ্র পেছনে তাকিয়ে দেখলো ওদের ফেলে আসা দক্ষিণ থেকেও প্রায় একই সংখ্যক নরপিশাচ এগিয়ে আসছে ওদের দিকে। এই অবস্থায় নিশ্চিত মৃত্যুকে স্বীকার করে নেওয়া ছাড়া উপায় নেই ওদের। তিনজনেই জোরে একটা করে দীর্ঘশ্বাস ফেলে চুপ করে বসে রইল ক্ষনিক। রূপ ওর বাবা-মার মুখ মনে করে আরও যেন কুঁকড়ে গেলো। বন্দুকের যা অবশিষ্ট গুলি আছে তাতে শুধু নিজেদেরই শেষ করে দেওয়া সম্ভব। অন্তত নরপিশাচদের খাদ্য হয়ে তিলে তিলে মরতে হবে না। শেষ মুহুর্তের জন্য তৈরী হচ্ছে রূপ। নরপিশাচদের হাত এগিয়ে আসছে গাড়ির কাঁচবিহীন জানালাগুলো দিয়ে। এমনই অবস্থায় এক কানফাটা বিকট শব্দে রূপেরা সবাই জ্ঞান হারালো। দৃষ্টি ফিকে হওয়ার আগে শুধু দেখতে পেল নরপিশাচরা চিৎকার করতে করতে উদ্ভ্রান্তের মতো যে যেদিকে পারে দৌঁড় লাগাচ্ছে। কেউ কেউ মাটিতে লুটিয়ে পড়ছে দৌঁড়তে গিয়ে। ব্যস্...আর কিছু মনে নেই। হুঁশ ফিরলো স্বপ্নের কোনো এক পরিবেশে। পাখির কূজন, নদীর জলের কুলকুল শব্দ, আর চোখে পড়া ভোরের প্রথম সূর্যরশ্মিতে। ব্যাপারটা হয়তো ঠাট্টা শোনাতো যদি প্রোফেসর শীর্ষেন্দু গুহ ও তার দুই যোগ্য সন্তান ও সহকর্মী প্রদ্যুম্ন ও ঋদ্ধিমা তাদের ভূগর্ভস্থ গবেষণাগারে কৃত্রিম দিবারাত্রির পরিবেশ না তৈরী করতেন। নদীর জলের শব্দ, পাখির কূজন, দিনরাত্রির আলোর খেলা - সবই কম্পিউটার সিম্যুলেশন যা যুদ্ধের আগের প্রাকৃতিক শব্দ ও চলচ্ছবি বা ভিডিওগুলোর সাহায্য নিয়ে বানানো। রূপের সাথে সাথে ঘুম ভেঙেছে স্বাতী আর অভ্ররও। "গুড মর্নিং, ব্রেভ লেডি অ্যান্ড মেন, মিট মাইসেলফ, প্রোফেসর শীর্ষেন্দু গুহ" - একটি মজাদার কন্ঠ তাদের উদ্দেশ্যে বলে উঠলো কথাটা। "এখন কেমন লাগছে? কোনোরকম মাথা ভার থাকলে কিছুক্ষণের মধ্যে ঠিক হয়ে যাবে, যে মৃত্যুমুখ থেকে তোমরা ফিরেছো, সেই ট্রমার কথা ভেবেই তোমাদের আমি কড়া সিডেটিভ বা ঘুমপাড়ানি ওষুধ দিই, যাতে তোমরা অন্তত দুদিন ঘুমোও।" রূপ উঠে বসে ধন্যবাদ জানালো প্রোফেসরকে। "আপনি না থাকলে আমরা আজ আর বেঁচে থাকতাম না। আপনাকে যে কি বলে ধন্যবাদ দেবো"। প্রোফেসর উত্তরে বললেন, "ধন্যবাদ তো আমার তোমাদের জানানো উচিৎ, তোমাদের দেখতে না পেলে আমাদের জানাই হতো না, এতোটা দক্ষিণে এখনো মানুষ বা জনপদ টিকে আছে। আমরা তো একসময় আশাই ছেড়ে দিয়েছিলাম যে আমরা আর কোনো সভ্য মানুষের সন্ধান পাবো। তোমরা উঠে একটু ফ্রেশ হয়ে নাও, তারপর আমি তোমাদেরকে আমার ল্যাব ঘুরিয়ে দেখাবো। অনেক কিছু তোমাদের দেখানোর আছে। তোমরাই আমাদের ভবিষ্যৎ। ও হ্যাঁ, আলাপ করিয়ে দিই, ও আমার ছেলে প্রদ্যুম্ন, আবার আমার সহকারীও"। পাশেই দাঁড়িয়ে ছিলো প্রদ্যুম্ন। রূপরা এগিয়ে গিয়ে তার সাথেও করমর্দন করলো। "আর ও হলো আমার মেয়ে, আমার প্রিন্সেস, ঋদ্ধিমা, যাকে ছাড়া আমি কানা"। ঋদ্ধিমা খানিক লজ্জা পেয়ে বললো "বাবা, কি যে বলো না"। তারপর রূপদের দিকে হেসে নমষ্কার করে স্বাগত জানালো। রূপের কেন যেন বুকের হৃদস্পন্দন বেড়ে গেলো। এতো বন্ধুদের মাঝে আলাদা করে কোনো মেয়ে বন্ধুর প্রতি এরকম অনুভূতি তো আসে নি? ঋদ্ধিমার লম্বা চুল, গভীর দুটো চোখ, লালিত্যে ভরা মুখ আর যৌবনের দীপ্তির দেখা পেয়ে তার মধ্যগগনে থাকা যৌবনও কি ধাক্কা মেরে ভেতর থেকে বেরোতে চাইছে? মিনিটখানেক এইভাবে একটানা চেয়ে থাকার পর লজ্জিত হয়ে নিজেই চোখ ফিরিয়ে নিলো রূপ। মনে মনে নিজের কৃতকর্মের জন্য নিজেকে দোষারোপ করতে লাগলো। "আশা করি ঋদ্ধিমা কিছু বুঝতে পারে নি"। তারপর ওদের দেখিয়ে দেওয়া বাথরুমের দিকে একে একে পা বাড়ালো তিনজনে। ঋদ্ধিমা চতুর মেয়ে। তার চোখে ধরা পড়ে না এরকম জিনিস পৃথিবীতে খুব কমই আছে। সে রূপের অস্বাভাবিক আচরণ লক্ষ্য করেছে। বেশ মজাও পেয়েছে। আর কোথাও যেন রূপকেও একদৃষ্টিতে বেশ মনে ধরেছে তার।এদিকে উত্তরে হিমালয়ের কোনো এক গোপন ঘাঁটিতে তখন গোপন ইন্টেলিজেন্স মারফত এলিট ওয়ারিয়র টিমের কাছে আগাম সতর্কতা এসেছে এ আই স্ট্রাইকের। অর্থাৎ মানববিহীন বুদ্ধিমান রোবটের দ্বারা আক্রমণের আগাম বার্তা। পরিচালনায় আছে বহিঃশক্তি, এক আন্তর্জাতিক সাম্রাজ্যবাদী সংগঠন। এলিট টিমের পরবর্তী স্ট্র্যাটেজি ঠিক করতে জরুরিকালীন গোলটেবিল মিটিং এর নির্দেশ দিয়েছেন মেজর সমর সোম। তার ছোট ৬×৬ বর্গফুটের চেম্বারে শুধু একটা চেয়ার আর টেবিল আর চারদেওয়াল জুড়ে শুধু সারি সারি উন্নত কম্পিউটারের প্রসেসর। বাইরে তার নিজের ব্যবহারের এক্সোস্কেলিটন। ঠিক সেদিন যেটা দেখা গিয়েছিলো ভগ্ননগরী কলকাতার বুকে। 



৬ষ্ট অধ্যায় 



বিতানরা রওনা হয়েছে প্রায় ঘন্টাতিনেক হয়ে গেছে। প্রত্যেকের কোমরে বাঁধা চামড়ার বেল্টে রয়েছে একটা করে ছুড়ি, কুঠার, পিস্তল, পাকানো দড়ি, আর হাই পাওয়ারের টর্চ। পিঠে বাঁধা একটা শটগান আর ব্যাগের মধ্যে কার্তুজ, কিছু শুকনো খাবার আর জল। তেজষ্ক্রিয়া প্রতিরোধী সর্বাঙ্গঢাকা পোষাক তিনজনেরই গায়ে। বিশ্বরূপ কাকুর সাথে অতিরিক্ত বলতে একটা স্যাটেলাইট ফোন আর নাইটভিশন দূরবীন। অজানার উদ্দেশ্যে যাত্রা। পথ বলতে ভাঙা রাস্তা আর শহরের কঙ্কালের মাঝ দিয়ে দক্ষিণে আউটপোস্টের দিকে এগিয়ে চলা, তারপর অনিশ্চিৎ। ঘড়িতে বিকেল ৪ টে। আজ তিনজনেই মানসিকভাব প্রস্তুত প্রাণ থাকা পর্যন্ত যেকোনো বিপদের সম্মুখীন হয়ে এগিয়ে চলতে। বেসের নিস্তরঙ্গ জীবন হঠাৎ ভেঙে চুরমার হয়ে গেছে ভূপৃষ্ঠে রূপদের আসার পর থেকে। এখন শুধুই উৎকণ্ঠা বাইরের বিভীষিকাময় পৃথিবীর মধ্যে বিপদে পড়া ছেলেমেয়েগুলোর জন্য। আর সাথে চাপা আতঙ্ক। ইরমা আর কৃষাণুর মুখে সবাই শুনেছে ভূপৃষ্ঠের মৃত্যুদুতদের সম্পর্কে। বেস কি তবে আর নিরাপদ নয়? যদিও তার বেরনোর রাস্তা খুঁজে পাওয়া মুশকিল ও মাটির ৫০০ মিটার নিচে লিফটে করে নামা ছাড়া গতি নেই। তবুও একটা ধারণা পরিষ্কার হয়ে যাচ্ছে ক্রমশঃ সবার মধ্যেই। ভূপৃষ্ঠকে নিরাপদ না বানিয়ে বেসকে চিরকাল নিরাপদ রাখা যাবে না।রূপরা নিজেদের পরিচয় দেওয়ায় এবং বেসের কথা বলায় যারপরনাই খুশি হয়েছেন প্রোফেসর গুহ। রূপের বাবা বিশ্বরূপ মজুমদারের উপস্থিতবুদ্ধি আর দূরদৃষ্টির প্রশংসা ঝরে পড়ছে তার মুখে চোখে। "এসো তোমাদেরকে আমার অকিঞ্চিৎকর ল্যাব ঘুরিয়ে দেখাই। আমার সাথে এসো"। ল্যাবে যেতে রূপদের প্রথমেই একটি এলিভেটরে উঠতে হল। ওরা ঘুরে বুঝেছে ল্যাবটা আসলে একটা মাল্টিস্পেশালিটি হাসপাতালের ভূগর্ভস্থ অংশ। এলিভেটরে চেপে ডি-৩ লেভেলে যাওয়ার বোতামে চাপ দিলেন প্রোফেসর। ডি-১, ডি-২, তারপর ডি-৩। ল্যাবে ঢুকেই প্রথমে ওরা যে চেম্বার দিয়ে পেরোচ্ছিলো, সেখানে রাখা অনেক কাঁচের জার,বিকার আর বিভিন্ন মৃত ছোট ছোট প্রাণীদের ফরমালিন দ্রবণে ডোবানো সংরক্ষিত দেহ। সাথে একটা বড় খাঁচায় রাখা অনেক জ্যান্ত ইঁদুর। সে ঘর পেরিয়ে এসে পড়লো একটা মাঝের চেম্বারে, যেখানে রাখা চিকিৎসার অনেক আধুনিক সরঞ্জাম আর একটা বেড। এরপর যে ঘরে ঢুকতে যাবে, সে ঘর সম্পর্কে আগাম সতর্ক করলেন প্রোফেসর। এই ঘরে প্রবেশের জন্য প্রথমেই কিছু জীবাণু প্রতিরোধী পোষাক দেখিয়ে সেগুলো পড়ার জন্য অনুরোধ করলেন প্রোফেসর। তারপর বললেন - "ভূপৃষ্ঠের নরপিশাচদের নিয়ে আমি আর আমার পরিবার বেশ কিছু দিন হলো গবেষণা চালাচ্ছি। ওরা মানুষদের থেকে এতটাই পৃথক হয়ে গেছে যে ওদের মধ্যে মনুষ্যত্বের আর কোনো ব্যবহারিক বৈশিষ্ট্যই আর অবশিষ্ট নেই। তোমরা এই ঘরে ওদেরই এক জ্বলন্ত নিদর্শন পাবে। আমি কড়া ওষুধ দিয়ে একে ঘুম পাড়িয়ে রাখি এবং এর চিৎকার যাতে বাইরে বা ভূপৃষ্ঠ পর্যন্ত না পৌঁছায় তাই একে শক্ত প্রায় অভঙ্গুর কাঁচের শব্দপ্রতিরোধী কক্ষে ভরে রাখি। খিদে পেলে একে ওই ঘর থেকে এনে ইঁদুর দিলে সেটাই তৃপ্তি করে খায়। আবার ঘুমপাড়ানি ওষুধ মিশ্রিত গ্যাস প্রয়োগ করে একে ঘুম পাড়িয়ে দিই। তোমরা একে দেখে ঘাবড়ে যেও না। আবার উৎসাহের বশে কেউ আমার বা আমার ছেলে বা মেয়ের তত্ত্বাবধান ছাড়া এ ঘরে একা এসে পড়ো না। এখন ওকে ঘুম থেকে জাগিয়ে খেতে দেওয়ার সময় উপস্থিত। তোমরা শুধু লক্ষ্য করো ওর গতিবিধি।" এই বলে নিজের গলায় পড়া কার্ডটি পাঞ্চমেশিনে পাঞ্চ করে দরজা খুললেন প্রোফেসর। ঢুকেই ঘরের ডানদিকের পুরো দৈর্ঘ্য বরাবর একটা কাঁচের দেওয়ালের ওপাশে ওরা এক নরপিশাচকে মেঝেতে পড়ে ঘুমোতে দেখলো। ছিপছিপে মাংসবিহীন শরীর। পুরো শরীর প্রায় কালো, যেন পুড়ে গেছে, কোথাও কোথাও মনে হলো যেন হাড় বেড়িয়ে এসেছে ত্বক ভেদ করে। না আছে মাথায় চুল, না আছে ভ্রু। চোখ কোটরাগত। মুখের যে অংশে ঠোঁট থাকার কথা সেখানে ঠোঁটের জায়গায় বেড়িয়ে পড়েছে মাড়ি আর মাড়িতে সাজানো দাঁত। জীবন্ত কঙ্কাল বললে ভুল হবে না। তার বুকের ওঠানামা দেখে বোঝা যাচ্ছে সে বেঁচে আছে। কিন্তু ঘুমোচ্ছে। ধীরে ধীরে প্রোফেসর ঘুমপাড়ানি গ্যাসের মাত্রা কমিয়ে ১০ মিনিট অপেক্ষা করতে বললেন ওদের। ১০ মিনিটও লাগলো না, নরপিশাচটা উঠে বসলো। তারপর এদিকে তাকিয়ে নতুন মুখ দেখেই কাঁচের কাছে এসে ওদের ভালোভাবে পর্যবেক্ষণ করতে লাগলো। তারপর মুখ খুলে চেঁচাতে লাগলো আর কাঁচের দেওয়ালে হাত চাপড়াতে লাগলো। নগ্ন দাঁতের দিকে তাকিয়ে বুঝতে অসুবিধে হচ্ছিল না, সে আসলে প্রচণ্ড ক্ষুধার্ত আর সামনে তার এতোগুলো খাবার দেখে সে আর নিজেকে সামলাতে পারছে না। যদিও তার চিৎকারের শব্দ কাঁচ ভেদ করে এদিকে আসছে না, তবুও রূপদের হাড় হিম হওয়ার পক্ষে যথেষ্ট। স্বাতীলেখা চোখ প্রায় মুদে ফেলেছে। একটানা তাকাতেও পারছে না অভ্র। প্রোফেসর আসার সময় তার কোটের পকেটে একটা ইঁদুর ভরে নিয়ে এসেছিলেন। সেটাই একটা বেড়িয়ে আসা স্বয়ংক্রিয় বেল্টে রেখে দিলেন। বোতাম টেপাতে সেটা চলতে চলতে ইঁদুরটাকে নিয়ে ঢুকে গেলো। তার পরেই ঘরের বাঁদিকের দেওয়াল এক জায়গায় একটা গর্ত খুলে গিয়ে ইঁদুরটা পড়ে গেলো ঘরটার মেঝেতে। আর নরপিশাচটা সেদিকে তাকিয়ে প্রায় ঝাঁপ দিলো ইঁদুরটা লক্ষ্য করে। তারপর সেটাকে জ্যান্ত অবস্থাতেই খেতে শুরু করলো। বিষয়টা ঘটার সময় ওরা প্রায় নিশ্চল পাথর হয়ে গিয়েছিলো। হুশ ফিরলো প্রোফেসরের ডাকে। "চলো, এবার যাওয়ার সময় হয়েছে, আমি ঘুমপাড়ানি ওষুধ চালিয়ে দিয়েছি। ও এবার ঘুমিয়ে পড়বে।" ফিরতে ফিরতে বলতে লাগলেন - "সেদিন তোমাদের বন্দুকের আওয়াজে পৌঁছে যখন দেখি তোমাদের প্রায় নরপিশাচরা ধরে ফেলেছে, তখন আমার সাম্প্রতিক আবিষ্কার এক বিশেষ তরঙ্গদৈর্ঘ্যের শব্দতরঙ্গ নির্গমনকারী বন্দুক বা সনিক থ্রাস্টার কাজে এসেছে। এই বন্দুক বানাতে আমাদেরকে নরপিশাচদের কাউকে বন্দী করতেই হতো। তাই প্রাণের ঝুঁকি নিয়ে সে কাজ আমরা করেওছিলাম। আমাদের বিদ্যুৎচালিত সাঁজোয়া গাড়িটা আমাদের অনেক কাজে দিয়েছে। আমরা এটাকে কাছের পরিত্যক্ত এক মিলিটারি বেস থেকে উদ্ধার করি। তোমাদের অতো দক্ষিণে যাওয়াও নাহলে আমাদের পক্ষে পায়ে হেঁটে সম্ভব ছিলো না। আমরা মাঝেমাঝেই বিভিন্ন দিকে টহলে বেরোই। ফলও পেলাম হাতেনাতে। তোমাদের খোঁজ পেলাম। তোমরাই আমাদের কাছে অবশিষ্ট সভ্যতার প্রথম যোগসূত্র। আমার ভেবেও ভালোলাগছে আমরা এগোচ্ছি পুরনো পৃথিবীটাকে ফিরে পাওয়ার জন্য। আমার বিশ্বাস যে বিজ্ঞান খারাপ লোকের হাতে পড়ে প্রায় ধ্বংস করে দিয়েছে আমাদের সাধের পৃথিবীটাকে, তাকে আমরাই শাপমুক্ত করতে পারবো আমাদের সবার সম্মিলিত চেষ্টায়। কাল তোমাদের ডি-২ লেভেলে নিয়ে যাবো। ওখানে আমরা কৃত্রিম উপায়ে গার্ডেন বা বাগান গড়ে তুলেছি। প্রচুর ফুলফলের গাছ আর নানা প্রজাতির পতঙ্গ, পাখি, এমনকি সরীসৃপের দেখাও তোমরা পাবে ওখানে। সবকটা প্রজাতির প্রাণীই যুদ্ধের অনেক আগেই আমার এই হাসপাতালে স্থান পেয়েছিলো অসুস্থতা অথবা গবেষণার কারণে। কারণ এখানে পশু চিকিৎসাও হতো। যুদ্ধের পর এদের নিরাপদ রাখা শুধু নয়, এরা যাতে বংশবিস্তার করতে পারে, সেই পরিবেশও এদের দিতে হতো। এই জায়গাটা অনেক বড়, তাই অসুবিধে হয়নি। জল, মাটির ব্যবস্থা মাটি খুঁড়ে করলেও সূর্যের আলো পাওয়া নিয়ে সমস্যায় পড়তে হয়েছিলো। মাটির এতো তলায় আসবে কিভাবে সূর্যের আলো? সাহায্যের হাত বাড়িয়েছিলো আমার মেয়ে। কাঁচের প্রতিফলনকে কাজে লাগিয়ে সে পেরিস্কোপ যন্ত্রের সাহায্যে ভূপৃষ্ঠের আলোকে নিয়ে এসেছে এতোটা মাটির নীচে। তোমরা ডিনার করে ঘুমিয়ে পড়। কাল তোমাদের ওখানে নিয়ে যাবো।"খাওয়ার পর যে যার মত শুয়ে পড়ল নিজের নিজের জায়গায়। রূপদের জন্য সেই কৃত্রিম দিনরাতের সিম্যুলেশনওলা ঘর। চাদরটা টেনে ঘুমনোর আগে নিজের চিন্তাগুলোকে আরেকবার গুছিয়ে নিলো রূপ। এতো কথার মাঝে যে তথ্যটা রূপকে সবথেকে বেশি আশান্বিত করেছে, তা হলো কাছের মিলিটারি বেসটার হদিস। সেখানে বা প্রোফেসর সেখান থেকে কোনো কম ডিভাইস অর্থাৎ বেতারমারফৎ যোগাযোগের কোনো স্যাটেলাইট ফোন উদ্ধার করেছেন কিনা সেটা যতো দ্রুত সম্ভব ওকে জানতেই হবে। তার ওপর নির্ভর করছে ওদের বাকি টিম আর বেসের সাথে যোগাযোগের উপায়। কে জানে বাকিদের কি খবর, সব ঠিক আছে কিনা। নির্ভর করছে আরও একটা জিনিস, অজানা সেই বন্ধুর দিয়ে যাওয়া বন্দুকের উৎস সন্ধান করা।বিতানদের রাতটা নিরাপদে কাটাতেই হবে। ওরা তিনজনে পারবে না নরপিশাচদের বিশাল বাহিনীর মোকাবিলা করতে। বন্দুকের গুলিও সীমিত। ওরা দক্ষিণে যেতে যেতেই খেয়াল রাখছিলো কোনো নিরাপদ আশ্রয় যদি পাওয়া যায়। ভূগর্ভ নয়, ওদের উঠতে হবে কোনো ভাঙা বহুতলের যতটা ওপরে সম্ভব। যদিও পরমাণু বোমা বিস্ফোরণের পর শহর প্রায় বহুতলবিহীন হয়ে গেছে। ওরা খুঁজতে খুঁজতে একটা তিনতলা পর্যন্ত অবশিষ্ট আছে এরকম বাড়ি পেয়ে গেলো, বাড়িটা তাও দাঁড়িয়ে আছে কোনোমতে, কারণ সেটা চারপাশে অন্যান্য বহুতলের বেষ্টনীতে কিছুট রক্ষা পেয়েছিলো ব্লাস্ট ওয়েভ থেকে। সমস্যাটা হলো বাড়িটার সিড়িতে উঠতে গিয়ে। কয়েক ধাপ ওঠার পর আর সিঁড়ি বলে কিছু নেই। ভেঙে গুঁড়িয়ে গেছে একেবারে। ফলে রোপিং করে ওপরে ওঠা ছাড়া উপায় নেই। আবার এটাও ঠিক, সিঁড়ি না থাকায় হিংস্র কুকুর বা নরপিশাচদের থেকে অনেকটা রক্ষা পাওয়া যাবে যদি না নরপিশাচরা তাদের হালকা ছিপছিপে শরীর নিয়ে ভাঙা দেওয়াল বেয়ে উঠে আসে।ওরা নিজেদের নিরাপদ জায়গা অর্থাৎ বাড়ির ছাদে নিয়ে গিয়ে তাড়াতাড়ি রাতের খাবার খেয়ে নিল। ঠিক হল, পালা করে রাত জাগা হবে। প্রথমে বিশ্বরূপ কাকু, তারপর বিতান, আর শেষে পূর্ণেন্দু কাকু।বিতানের পালা এলো যখন তখন প্রায় রাত দুটো। দুহাতে চোখ কচলে হাঁটুর ফাকে শটগান নিয়ে বসে পড়ল বিতান। চারপাশের নিস্তব্ধতাটা বেশ আতঙ্কের। কান আরও সজাগ হয়ে ওঠে। খুব মাঝে সাঝে কিছু কুকুরের শব্দ কানে আসে দূর থেকে। বাইরের পৃথিবীটা সাক্ষাৎ পিশাচলোক এখন। মৃত্যু ওঁৎ পেতে আছে কোণে কোণে। এসব ভাবনার মাঝে ও যখন বুঁদ, ছাদের খুব কাছ থেকে যান্ত্রিক শব্দ করে উড়ে গেলো কোনো কিছু। ধড়ফড় করে উঠে পড়লেন বিশ্বরূপ আর পূর্ণেন্দু। নাইটভিশন দূরবীনটা চোখে রেখে এদিক ওদিক তাকিয়ে কিছু দেখতে পেলেন না। বিতান আর পূর্ণেন্দু কাকু শক্ত করে তাদের শটগানদুটো ধরে আছে। বিপদ বুঝলেই তা গর্জে উঠবে। কিন্তু তার দরকার পড়লো না। হঠাৎ মাথার কাছে চোখে পড়লো অন্তত ২০ ফুট উচ্চতায় একটা ড্রোন আকাশে ভাসছে। যেন অদৃশ্য দুটো চোখ দিয়ে ওদেরকেই কেউ দেখছে। ড্রোন থেকে একটা লাল রশ্মি বা বিম প্রথমে ছাদে পড়ে ক্রমে তাদের দিকেই এগোতে থাকলো। সেটার স্ক্যানিং থেকে বাঁচতে ছাদের সিঁড়িঘরে আশ্রয় নিলেন তিনজনে। রশ্মিটা প্রায় এসে পড়েছে এমন অবস্থায় নিজের ব্যাগটাও তড়িৎ গতিতে ছাদ থেকে সরিয়ে নিলেন পূর্ণেন্দু। কোনো সূত্র রাখা যাবে না ছাদে। ড্রোনটা সম্ভবত হিট-সেনসিটিভ বা তাপ-উৎসসন্ধানী, কোনো হিট সিগনেচার বা তাপের সন্ধান পেলেই সে সেদিকে দৌঁড়ায় এবং তাপের উৎস খুঁজে বের করে। ছাদের যে অংশটায় ওরা ছিলেন সেই অংশটা গরম হয়ে রয়েছে। ড্রোনের রশ্মিটাও সেখানে পড়ে বেশ খানিকক্ষণ স্থির হয়ে থাকলো। তারপর চলন্ত কোনোকিছু খুঁজে না পেয়ে রশ্মিটা বন্ধ হয়ে গেলো আর ড্রোনটা উড়ে অন্য দিকে চলে গেলো। দেখে খানিক নিশ্চিন্ত হলেন বিশ্বরূপ। ঠিক করলেন, ছাদ নয়, ছাদের চিলেকোঠাতেই বাকি রাত কাটাবেন। জেগে। এই ভেবে তিনজনেই দেওয়ালে পিঠ রেখে বসে পড়লেন সেখানে। কিন্তু মিনিট ঘুরতে না ঘুরতেই মুহুর্তের মধ্যে একটা লাল রশ্মি চিলেকোঠার জানালা দিয়ে সোজা এসে পড়ল বিশ্বরূপের কপালে। মুহুর্তের নিস্তব্ধতা। তারপর নিস্তব্ধতার জাল ছিঁড়ে বিদ্যুৎগতিতে গর্জে উঠলো পূর্ণেন্দু কাকুর শটগান। সোজা গিয়ে লাগলো ড্রোণের লালরশ্মির উৎসতে। "গোঁ গোঁ" যান্ত্রিক শব্দ করতে করতে ড্রোণটা নিজের ভারসাম্য রাখতে না পেরে সোজা গিয়ে পড়লো সামনের রাস্তায়। খানিক ওড়ার চেষ্টা করেও না পেরে সেখানেই পড়ে থাকার মিনিট কয়েকের মধ্যে ধ্বংস হয়ে গেলো যেন আত্মঘাতীর মতো।নিজেদের অজান্তেই বিশ্বরূপের ছবি পৌঁছে গেছে কোনো এক পশ্চিম গোলার্ধের দেশের গোপন সংস্থার হেড কোয়ার্টারে। অচিন কোনো শত্রু সর্বদা জীবিত প্রতিরোধের উৎস খুঁজে বেড়াচ্ছে নিজের আক্রমণের পথের সব কাঁটা উপড়ে তুলে ফেলতে। সন্ধানী ড্রোনগুলো সেই লক্ষ্যেই পাক খায় গোটা পৃথিবীর বিভিন্ন উল্লেখযোগ্য শহরের আকাশে, ধ্বংসস্তুপের মাঝে। কোলকাতাও তাদের রেডারে।মুশকিল হলো এবার। ড্রোণ তাদের গোপন আশ্রয়ের অক্ষাংশ বা কোঅর্ডিনেটস পাঠিয়ে দিয়েছে আশঙ্কা করে বিশ্বরূপরা আশু নিজেদের গোপন ডেরা ছাড়ার সিদ্ধান্ত নিলেন। কারণ, এরপর ড্রোণের ঝাঁক উড়ে এলে তাদের মৃত্যু নিশ্চিৎ। কিন্তু বাইরে ইতিমধ্যে নরপিশাচরা জায়গাটা ঘিরে ফেলেছে গুলি আর ড্রোণের বিস্ফোরণের শব্দ পেয়ে। এবার উপায়? মৃত্যু যে দুদিকেই। যেকোনো একটা পথ বেছে নিতে হবে। বাড়িটার পেছনের দেওয়ালের কিছু দূরে একটা বাড়ির অক্ষত একতলার ছাদ। কোনোমতে সেখানে পৌঁছোতে হবে ওদের। সেখান থেকে পরপর কিছু বাড়ির ছাদ লাগোয়া। নামতে গেলেন বিশ্বরূপ। থামিয়ে পূর্ণেন্দু কাকু বললেন, "বিশ্বরূপ, এ কাজটা আমাকে করতে দাও। মিলিটারি ট্রেনিংটা আমার নেওয়া আছে"। বিশ্বরূপ কাকু পূর্ণেন্দু কাকুর সাথে করমর্দন করে সড়ে দাঁড়ালেন। বাড়ির পেছনের দেওয়ালের কাছে ততক্ষণে একটা কি দুটো নরপিশাচ ইতিমধ্যে চলে এসেছে। অর্থাৎ ওদের সাথে যুদ্ধ প্রায় আসন্ন। দড়ি ধরে নামতে লাগলেন পূর্ণেন্দু কাকু। নীচে হাত বাড়িয়ে অপেক্ষা করছে দুই মৃত্যুদুত। 



৭ম অধ্যায় 



মাটি থেকে ৯ মিটার মতো বাকি থাকতেই কোমর থেকে পিস্তলটা বের করে ট্রিগার টিপলেন পূর্ণেন্দু। পরপর দুবার, ঠিক নরপিশাচদুটোর মাথা লক্ষ্য করে। লক্ষ্যভ্রষ্ট হয়না পূর্ণেন্দুর মতো শার্প শুটারদের। ফলে দুটোরই ভবলীলা সাঙ্গ হল সঙ্গেসঙ্গে। পিস্তলের মুখে সাইলেন্সার লাগানো থাকায় গুলির শব্দ বেশিদূর ছড়ায়নি। কিন্তু এবার যা করতে হবে, তা অত্যন্ত দ্রুত, যে কোনো মুহুর্তে জায়গাটা নরপিশাচে ভরে যেতে পারে, পালানোর পথ থাকবে না সেক্ষেত্রে। পূর্ণেন্দু লাফ দিলেন মাটি লক্ষ্য করে। কোমরের দড়িতে টান দিয়ে নিজের অবস্থার খবর দিলেন ছাদে থাকা বিশ্বরূপদের। বিশ্বরূপ ইতিমধ্যেই নিজের আর বিতানের কোমরের দড়ি পরপর জুড়ে যথাসম্ভব লম্বা করে নিয়েছেন, সেই দড়িরই একপ্রান্ত পূর্ণেন্দুর দড়ির সাথে বেঁধে নিলেন। ওপর থেকে টর্চের আলো ফেলে এগোনোর নির্দেশ দিলেন। সময় নষ্ট না করেই পুর্ণেন্দু দৌঁড় লাগালেন সামনের একতলা ভাঙা বাড়িটা লক্ষ্য করে। বাড়ির সামনে এসেই প্রথমে দড়ির খোলা প্রান্তে নিজের কোমরের কুঠারটাকে বেঁধে ছুঁড়ে দিলেন ছাদ লক্ষ্য করে। ছাদের কার্নিশ পেরিয়ে সেটা ছাদে গিয়ে পড়ল একটা ধাতব শব্দ করে। একতলা বাড়িতে ঢুকেই সামনে সিড়ি। কিন্তু পেছন থেকে নরপিশাচরা ছুটে এলে বাধা দেওয়ার মতো কিছুই অবশিষ্ট নেই। সকলের অজান্তে ব্যাগে কিছু সি-ফোর বিস্ফোরক আর সেগুলো চালনাকারী রিমোট বেস থেকে নিয়ে এসেছিলেন পূর্ণেন্দু। তার মধ্যেই একটা সিঁড়ি ঠিক মাঝ দেখে সেট করে দিলেন দ্রুত। তারপর সোজা উঠে গেলেন ছাদে। ছাদে গিয়েই ছাদের ভাঙা অংশে বেরিয়ে থাকা লোহার শিকের সঙ্গে বেঁধে নিলেন দড়ির খোলা প্রান্ত। তারপর টর্চের আলো ফেলে বিশ্বরূপদের নির্দেশ দিলেন ছাদ থেকে নেমে আসার জন্য। বিশ্বরূপের নির্দেশ, বিতান যাবে প্রথমে, তারপর বিশ্বরূপ। কথা না বাড়িয়ে দড়ি ধরে স্লাইড করে নেমে আসার চেষ্টা করলো বিতান। অর্ধেক দূরত্ব পেরিয়েছে কি ততক্ষণে সবে, উঁচু বাড়ির এককোণে তারমধ্যেই জড়ো হয়েছে একদল নরপিশাচ। বিতানের অসতর্কতায় তার কোমর থেকে কুঠারটা মাটিতে পড়ে যেতেই নরপিশাচদের নজর এসে পড়লো তার দিকে। দেখা মাত্রই তারা দৌঁড় লাগালো তাকে লক্ষ্য করে। ছাদের ওপর থেকেই পূর্ণেন্দু পিস্তলটা দিয়ে পরপর দুবার গুলি চালিয়ে তাদের ছত্রভঙ্গ করার চেষ্টা করলেন। কিন্তু তাতে দুটো নরপিশাচের মৃত্যু হলেও বাকিরা ভ্রুক্ষেপহীন। জ্বলন্ত খিদে আর সামনে শিকার পেয়ে তারা আরও হিংস্র আর বেপরোয়া হয়ে উঠেছে। বিপদ বুঝেই রিমোটের বোতামে চাপ দিলেন পূর্ণেন্দু। বিকট শব্দ করে বাড়ির সিঁড়ি ভেঙে গুঁড়িয়ে গেল। সেই শব্দে খানিকের জন্য বিতানের কানেও তালা লেগে গেছিল। কোনোক্রমে সে এসে পৌঁছালো ছাদের কার্ণিশে। পূর্ণেন্দু তাকে ধরে উঠিয়ে নিলেন ছাদে। এরপর বিশ্বরূপের পালা। নিচের রাস্তা ততক্ষণে গিজগিজ করছে নরপিশাচদের ভীড়ে। এই অবস্থায় নীচে নামতে যাবেন, তারই মধ্যে তার কাঁধে যেন কি একটা এসে বিঁধলো, হাত দিয়ে বের করে দেখলেন একটা ছোট সিরিঞ্জ জাতীয় জিনিস দিয়ে তাকে ইঞ্জেক্ট করা হয়েছে কিছু একটা তরল। কিছু বুঝে ওঠার আগেই সংজ্ঞা হারিয়ে ঢলে পড়লেন ছাদের ওপর। তার নিথর দেহের কিছুটা ওপরে বৃত্তাকারে প্রায় একই সাথে জ্বলে উঠলো অন্তত ৫টা নীলরঙের আলো। বিতানদের অবস্থান থেকেও স্পষ্ট দেখা গেলো সেই আলো, আর সেগুলোর উৎস একটা উড়ন্ত চাকতির মতো বড় আকারের ড্রোন। আর তাকে ঘিরে রেখেছে আরও অন্তত ১০টা অপেক্ষাকৃত ছোট আকারের উড়ন্ত ড্রোন, যেরকমটা ওরা এর আগে দেখেছে। ক্রমে সেই ড্রোন থেকে নেমে এলো দুটো যান্ত্রিক বাহু। আর বিশ্বরূপের দেখটাকে তুলে নিয়ে ভরে নিল নিজের জঠরে। তারপর আলো নিভিয়ে কোনোরকম আওয়াজ না করে উড়ে গেলো নিরুদ্দেশের পানে। বিতান আর পূর্ণেন্দু বাকশক্তি হারিয়ে পাথরের মতো দাঁড়িয়ে সব লক্ষ্য করছিলেন এতক্ষণ। ওদের করার মতো কিছু ছিলও না। ওরা জানে না বিশ্বরূপ জীবিত না মৃত। জানে না আর কোনোদিন বিশ্বরূপের দেখা ওরা পাবে কিনা। প্রায় ভেঙে পড়েছে বিতান। কিভাবে রূপকে এই দুঃসংবাদটা ও দেবে? দুহাত দিয়ে পরপর দুবার দেওয়াল চাপড়ে চেঁচিয়ে কেঁদে উঠল বিতান। পূর্ণেন্দু পেছন থেকে বিতানকে সামলাতে তাকে নিজের বুকে টেনে নিলেন। বললেন - “বাবা, নিজেকে শক্ত করো, বিশ্বরূপ কাকুর উদ্দেশ্য তোমাকে পূরণ করতেই হবে। রূপদের খুঁজে বের করতেই হবে। নাহলে বিশ্বরূপ কাকুর প্রতি শ্রদ্ধা জানানো হবে না। ও বেঁচে থাকলে ওকে আমরা খুঁজে বের করবই। এর শেষ দেখে তবেই ছাড়বো। আমার বুড়ো হাড়ে যা জোর আছে তা দিয়েই শেষ রক্তবিন্দু পর্যন্ত আমি লড়ে যাবো। তুমি হার মেনে নিলে চলবে? চলো...”। বিতান নিজেকে সামলে নিয়ে দুজনেই লাগোয়া বাড়িগুলোর ছাদ দিয়ে লাফাতে লাফাতে এগিয়ে চললো রূপদের হারিয়ে যাওয়া দিক লক্ষ্য করে। নিচে তখন হতবুদ্ধির মতো দাঁড়িয়ে থাকা নরপিশাচদের দুর্বোদ্ধ বিকৃত আওয়াজে জায়গাটা নরকের আকার নিয়েছে।পরের দিন সকাল হতেই রূপের মনটা কেমন একটা খারাপ লাগতে শুরু করলো। রাতে ঘুম ভালো হয়নি। কাল রাত্রে স্পষ্ট স্বপ্ন দেখেছে, ওদের বেস আক্রমণ করেছে বিশালসংখ্যক নরপিশাচ, শয়ে শয়ে। তাদের হাত থেকে পরিত্রাণ পেতে বেসের সবাই আশ্রয় নিয়েছে কোনো এক চেম্বারে। ওর বাবা আর মাকেও দেখেছে সবার মাঝে, সবাই আতঙ্কিত। ল্যাবের বেসমেন্টের সেই নরপিশাচটাকেও ও স্বপ্নে খুব কাছ থেকে দেখেছে, দেখেছে ও পালাতে চাইছে ভূগর্ভস্থ একটা টানেলের মধ্য দিয়ে, পেছনে সেই নরপিশাচ, কিন্তু ওর পা চলছে না। প্রায় ধরে ফেলেছে ওকে সেই নরপিশাচ। সামনে টানেলটা শেষ হয়ে যাচ্ছে আলোর মধ্যে বিলীন হয়ে, আলোর মাঝে দাঁড়িয়ে হেসে ওকে ইশারায়  ডেকে চলেছেন প্রোফেসর গুহ।বিছানা ছেড়ে উঠেই প্রোফেসরের সাথে দেখা করে সুপ্রভাত বলে কোনোরকম ভণিতা না করে রূপ নিজের উদ্দেশ্যের কথা জানালো। ততক্ষণে ঘরে বাকি সবাই চলে এসেছে। সামনের সেই পরিত্যক্ত মিলিটারি ক্যাম্প থেকে কোনো টান্সমিটার উদ্ধার করেছেন কিনা জিজ্ঞেস করতে প্রদ্যুম্ন বলে উঠলো - “হ্যাঁ, আমরা ওখানে এরকম ট্রান্সমিশন রূম দেখেছি। কিন্তু বিদ্যুৎ ছাড়া তো সেখানে সব যন্ত্রই অচল”। উত্তরে রূপ বলে উঠলো “আপনাদের এই “সাঁজোয়া গাড়ি যদি আমরা একদিনের জন্য ব্যবহার করতে পারি, তাহলে আমার মনে হয়, এই গাড়ির ব্যাটারির বিদ্যুৎ ব্যবহার করেই আমরা ট্রান্সমিশন চালু করতে পারবো”। প্রোফেসর সব শুনে কিছুটা ভেবে বললেন – “তোমার কথায় যুক্তি আছে। তবে একটাই শর্ত তোমাদের পূরণ করতে হবে, তোমরা ট্রান্সমিশনে যোগাযোগে সফল হলেই ফিরে আসবে এবং তোমাদের সাথে আমি প্রদ্যুম্ন আর ঋদ্ধিমাকেও পাঠাবো, কারণ সংখ্যায় বেশি থাকলে তোমরা নিরাপদ থাকবে আর আমার দুই সন্তানের কারিগরি বিদ্যাবুদ্ধির ওপর আমার ভরসা আছে, আমি সর্বান্তঃকরণে চাই তোমাদের উদ্দেশ্য সফল হোক।”ল্যাবের থেকে যাত্রা শুরু করে মাইল তিনেক যাওয়ার পরেই মিলিটারি ব্যারাকের কাঁটাতার লাগানো দেওয়াল শুরু হলো। গেটের সামনে পৌঁছতেই ওরা ভেতরের একতলা মিলিটারি বেসের ঘরগুলো দেখতে পেলো। জায়গাটা পুরোপুরি পরিত্যক্ত। তাড়াহুড়ো করে ছাড়তে গিয়ে মিলিটারি অনেক দরকারি যন্ত্রপাতি আর সরঞ্জাম হয়তো এখানে ফেলে গেছিল, যা প্রোফেসররা পরবর্তীকালে উদ্ধার করেছেন। ট্রান্সমিশন রূপে যেতেই সেখানে ওদের প্রথমেই চোখ পড়ল দেওয়াল জোড়া ট্রান্সমিশন প্যানেলে। পুরো ধুলোর আস্তরণ পড়ে গেছে সেখানে। আদৌ কাজ করবে কিনা সেটা নিয়ে ধন্দে পড়ে গেলো ওরা। সবাই মিলে সেই ধূলো ঝেড়ে মেইন পাওয়ারের সুইচবোর্ডটা খুঁজতে লাগলো। অভ্র খুঁজে পেল শেষমেষ। গাড়ি থেকে তার টেনে এনে ওরা জুড়ে দিলো মেইন পাওয়ার বোর্ডের সকেটে। তারপর গাড়ি স্টার্ট দিতেই ক্ষণিকের মধ্যেই ঘরের আলো সমেত জ্বলে উঠলো ট্রান্সমিশন প্যানেল। মিলিটারি গ্রেড জিনিস বলেই পারমানবিক ধ্বংসলীলা পরবর্তী দীর্ঘ দুইদশকের আবহবিকার পেরিয়েও তা একবারের চেষ্টায় চালু হলো। ট্রান্সমিশন হ্যান্ডবুক খুঁজতে ওদের একটু বেগ পেতে হলো। ট্রান্সমিশন প্যানেলেরেই একেবারে নীচের দিকে একটা ধাতব ড্রয়ার খুলতেই সেটার দেখা মিললো। ওটায় লেখা গাইডলাইন দেখে ওরা ওদের বেসের স্যাটেলাইট ফোনটার নম্বর ডায়াল করলো। ওপার থেকে কৃষাণুর কন্ঠ পেয়ে উত্তেজনায় চেঁচিয়ে উঠলো রূপ। কৃষাণুর থেকে বেসের সবার খবর নিতেই বেরিয়ে এলো ওর বাবা, বিতান আর পুর্ণেন্দু কাকুর ওদের খুঁজতে আসার খবর। চিন্তায় কপালের ভাঁজ চওড়া হলো রূপের। ও কৃষাণুর থেকে বাবার নিয়ে বেরোনো স্যাটেলাইট ফোনটা রিং করতেই সেটা বেজে উঠল। কিন্তু বাজলো বিতানের ব্যাগের ভেতর থেকে। কিন্তু কিভাবে? ফোনটা তো বিশ্বরূপের ব্যাগে ছিলো?! বিতানও অবাক হয়ে ফোনটা বের করে কথা বলতেই ওপার থেকে রূপের গলা পেয়ে আবার উত্তেজনার বশে কেঁদে ফেললো। বিতানরা এখন গতরাতের অকুস্থলের থেকে আরও অন্তত ৬-৭ কিলোমিটার দক্ষিণে। কাল রাতটা তারা শেষ একতলা বাড়ির ছাদে কাটিয়েছে। ভোরের আলো ফুটতেই যাত্রা শুরু করে তারা এখন ভাগীরথীর একদম পাড়ে, জায়গাটার নাম বিতান জানে না। কিন্তু নদী এখানে খুব চওড়া। পূর্ণেন্দু বললেন – “জায়গাটার নাম একসময় ছিলো “ডায়মন্ড হার্বার”। বিতান বিশ্বরূপের খবর রূপকে দিতে না পেরে পূর্ণেন্দুকে ফোনটা ধরিয়ে দিলো। পূর্ণেন্দু কাকুর মুখে বাবার ঘটে যাওয়া মর্মান্তিক পরিণতির কথা শুনে ক্ষনিকের জন্য স্তব্ধ হয়ে গেলো রূপ। বুকে একটা দমকা কান্না চেপে রেখে বললো - “আমার বাবা মরে নি”। রূপের গলাটা আরও দৃঢ় আর কর্কশ শোনালো। “বাবা যেখানেই থাকুক, আমি খুঁজে বের করবই। আমরা আসছি তোমাদের পজিশনে। তোমরা ওখানেই থাকো।” পাশ থেকে পরিস্থিতির গুরুত্ব বুঝে ঋদ্ধিমা আর প্রদ্যুম্নও আর কথা বাড়ালো না। ওরা রওনা হলো বিতানদের উদ্ধারের উদ্দেশ্যে।আগের রাতেই রূপের বন্দুক নিয়ে ঋদ্ধিমা বেশ কিছুটা সময় কাটিয়েছে। তার নিজস্ব কম্পিউটারের পারদর্শীতা নিয়ে সে বেশ কিছুদূর এগিয়েওছে। বন্দুকের ঠিক নিচের দিকে একটা পেনড্রাইভের জ্যাকের মতো জায়গা আছে যেটা দিয়ে ব্যাটারি থেকেও বন্দুকটা চার্জ দেওয়া যায়। সেখানেই কর্ড লাগিয়ে তা কম্পিউটারে যুক্ত করতেই তা পাসওয়ার্ড চাইছে, আর তার পাশে একটা বোতাম টিপতেই একটা ভিডিও ক্লিপ বারবার ভেসে উঠছে কম্পিউটার স্ক্রিনে যেখানে রূপেদের দেখা যাচ্ছে ক্যামেরার দিকে হাত তুলে দাঁড়াতে আর শোনা যাচ্ছে একটা যান্ত্রিক কণ্ঠ তাদের বলছে “ওখানেই থেমে যাও! এক পা নোড়ো না যদি মৃত্যু না চাও”। তারপর কথোপকথনের পর দেখা যাচ্ছে ভিডিও রেকর্ডিং চলাকালীনই ক্যামেরাটা রূপদের পায়ের কাছে এসে পড়ার পর ভিডিওটা হঠাৎ করে শেষ হয়ে যাচ্ছে। ঋদ্ধিমার সন্ধানী মনে আরও একটা জিনিস নজরে এলো। ভিডিওর অডিও চলাকালীনই একটা বিপ বিপ শব্দ বারবার ভিডিওর সাধারণ শব্দ আর কথোপকথন শোনার ক্ষেত্রে বিঘ্ন ঘটাচ্ছে । বিপ বিপ শব্ধটা ধারাবাহিকভাবে  ও একইতালে হয়ে চলেছে। ঠিক যেন একটা সংকেত। সংকেতটা চেনা। অনেকটা মিলিটারিদের মধ্যে ব্যবহৃত মর্স কোডের মতো। সংকেত থেকে উদ্ধার হল একটা সংখ্যা। সংখ্যাটা একটা কাগজে লিখে পকেটে ভরে নিল ঋদ্ধিমা। আজ রূপকে বিষয়টা জানানোর কথা ছিলো ওর। কিন্তু সকালে বলার সময় পায়নি আর এখন বলাটা উচিতও নয়। বিতানদের ল্যাবে ফিরিয়ে আনার পর বিষয়টা নিয়ে আলোচনা করার সিদ্ধান্ত নিলো ঋদ্ধিমা।গতরাতে আরেকটা ঘটনাও ঘটেছিলো। বিশ্বরূপ বুঝতে পারছিলেন তিনি শনাক্ত হয়ে গেছেন কোনো গুপ্ত ঘাতকবাহিনীর কাছে। এবং তিনি একাই শনাক্ত হয়েছেন, পূর্ণেন্দু বা বিতান নয়। তাই তার ধরা পড়ার আশঙ্কাও তার মনে দানা বাঁধছিলো ক্রমে। তার ধরা পড়ায় যাতে তাদের বেসের বা বিতানদের কোনো ক্ষতি না হয়, সে কথা ভেবেই তিনি বিতানের ব্যাগে সন্তর্পণে নিজের স্যাটেলাইট ফোনটি চালান করে দেন বিতানকে না জানিয়েই।ডায়মন্ড হার্বারের জনমানবশূন্য নদীপাড়ে দাঁড়িয়ে আছে দুই একাকী প্রাণী। কুলকুল করে নদী বয়ে চলেছে নিজের ছন্দে। অম্লান সে। পারমানবিক ধ্বংসলীলার ক্রূরতা তার হৃদয় স্পর্শ করেনি। 



৮ম অধ্যায় 



সেদিনের রাত ভীষণ আলাদাভাবে কাটলো রূপদের। ভয়হীন, দাঁতে-দাঁত চেপে দৃঢ়প্রতিজ্ঞার এক রাত। রূপ, প্রদ্যুম্ন আর  ঋদ্ধিমা চলে এসেছিলো সন্ধ্যে নামার আগেই। রূপ সেভাবে কথা বলছে না ঘটনাটার পর থেকে। বিতানও চুপ। রূপকে মুখ দেখানোর সাহস হারিয়ে ফেলেছে, গাড়িতেই এক কোণে বসে থাকতে থাকতে নিজের অজান্তেই ঘুমিয়ে পড়েছে সে। কথা বলছেন একা পূর্ণেন্দু, শ্রোতা প্রদ্যুম্ন। রূপ নদীর পাড়ে একলা চুপচাপ বসে আছে। তার স্থির নিবদ্ধ দৃষ্টির আড়ালে আগুণ জ্বলছে। পূর্ণেন্দু বেশ ভালোই জানেন যে এটা এক আগাম ঝড়ের পূর্বাভাষ। ঋদ্ধিমা শব্দ না করে আস্তে করে রূপের পাশে গিয়ে বসলো। বেশ খানিকক্ষণ একইভাবে বসে  থাকার পর আস্তে করে ঋদ্ধিমা বললো, "রূপ, তোমার বাবাকে খুঁজেবের করার দায়িত্ব আমাদের সবার। আমার দৃঢ় বিশ্বাস, কাকু বেঁচে আছেন।তুমি এভাবে নিজেকে শাস্তি দিও না"। বিশ্বরূপ নিজের কান্না থামাতে। ব্যর্থ চেষ্টা করলো, তার গলা থেকে দলা পাকিয়ে দমকা বাতাসের মতো উঠে এলো কান্না - "আমি আমার বাবাকে বাঁচাতে পারলাম না। ওরা আমাকে কেন নিয়ে গেলো না। আমি মাকে কিভাবে নিজের মুখ দেখাবো...আমি বাঁচতে চাইনা...’। কথা থামার আগেই রূপের মুখ চেপে ধরেছে ঋদ্ধিমা।আস্তে করে নিজের হাত দুটো রূপের হাতে দিয়ে সে বললো, "আমার তোমার ওপর পুরোভরসা আছে রূপ। কাকু বেঁচে আছেন। ওরা মারতে চাইলে তখনই মারতে পারতো। মারে নি। কারণ, ওরা কাকুকে বাঁচিয়ে রেখে ওনার থেকে আরও তথ্য আদায় করতে চায়। যদিও আমাদের হাতে সময় অনেক কম। কিন্তু আমি তোমার সেই বন্দুকের সোর্স ডিকোড করতে পেরেছি রূপ। বন্দুকে সংরক্ষিত ভিডিও ক্লিপের শব্দে একটা মর্স কোডের বারবার পুনরাবৃত্তি হচ্ছিলো। আমি সেটা থেকে একটা কোঅর্ডিনেট (অক্ষাংশ ও দ্রাঘিমাংশ) উদ্ধার করতে পেরেছি। তোমাদের দেখা সেই অনামী শুভাকাঙ্খীকে হয়তো এবার আমরা খুঁজে পাবো"। রূপের চোখ হঠাৎ করে আনন্দে জ্বলে উঠলো আর নির্নিমেষে সে ঋদ্ধিমাকে জড়িয়ে ধরলো। মুহূর্তের মধ্যে নিজের ভুল বুঝতে পেরে সে আলিঙ্গন ছেড়ে মাথা নিচু করে কিংকর্তব্যবিমুঢ়ের মতো বসে রইলো। ঋদ্ধিমা মুহূর্তের মধ্যেই আবার রূপকে কাছে টেনে নিয়ে ওর নরম ঠোঁট দুটো রূপের ঠোঁটের সাথে মিলিয়ে দিলো। আশাহীন এক রাত আর ততোধিক বন্ধ্যা এক পৃথিবী দুটি আলোকিত আত্মার মিলনে সহসাই যেন আগামী সূর্যোদয়ের প্রতীক্ষা আর প্রতিজ্ঞায় নদীর বুকে হিল্লোল তুললো। 



৯ম অধ্যায় 



শনিবার , ৯ই অক্টোবর ,  ২০৪৯ 



প্রায় ১৫দিন কেটে গেছে রাস্তায়। ভগ্ননগরী কোলকাতা থেকে ওরা এখন অনেক দূরে। রাস্তা বলতে ধ্বংসস্তূপ আর সারি সারি গাড়ির কঙ্কালের মাঝখান থেকে পথ বানিয়ে চলা। অধিকাংশ ব্রিজ আবহ-বিকারের ফলে ভেঙে যাওয়ায় ভরা নদী পেরোতে হয় গাড়ির নিচে যুক্ত সংকুচিত টিউব ফুলিয়ে ব্যবহার করতে হচ্ছে আর নয়তো জলহীন নদী পেরোতে সরাসরি নদীবক্ষ দিয়েই গাড়ি চালিয়ে দিতে হচ্ছে। গাড়ি থামছে শুধু সকালবেলায় কয়েক ঘন্টার জন্য, সূর্যালোক থেকে গাড়ির ব্যাটারি রিচার্জ করে নিতে। ভূপ্রকৃতিক্রমে সমতল থেকে মালভূমি, মালভূমি থেকে পার্বত্য হয়েছে। মূল শহরগুলো পারমাণবিক ধ্বংসলীলায় গুঁড়িয়ে গেলেও গ্রাম্য ও পার্বত্য অঞ্চলগুলোতে ক্রমে সবুজের সমারোহ চোখে পড়ছে। কিন্তু থেমে থেকে প্রকৃতির আনন্দ উপভোগ করার সময় এখন ওদের নেই। সেই মানসিকতাও নেই কারোর মধ্যে। বিকেলের সোনালী সূর্যের আলোয় পাহাড়ি উপত্যকাগুলো ভেসে যাচ্ছে। পালা করে গাড়ি চালাচ্ছে পাঁচজনই। এখন ড্রাইভার এর সিটে প্রদ্যুম্ন। ম্যাপ হাতে ঋদ্ধিমা। প্রত্যেকটা মূল শহর পেরনোর পর ম্যাপে মার্ককরে রাখছে ওদের অগ্রগতি। যেটা ওদের চোখে পড়েছে তা  হলো, পার্বত্য ও গ্রাম্য অঞ্চলগুলোতে অতি স্বল্প সংখ্যক হলেও সভ্য মানুষের  উপস্থিতি। দূর থেকে গাড়ির শব্দে তারা হয়তো লুকিয়ে পড়ছে। কিন্তু চাষাবাদ করারচেষ্টা চোখে পড়েছে ইতিউঁতি। সাথে কোথাও কোথাও মেষ অথবা মুরগি। ওদের সঞ্চিত খাদ্যভাণ্ডারে টান পড়লে মুরগিগুলো ক্ষুন্নিবৃত্তির কাজে লাগছে। ম্যাপের অবস্থান অনুযায়ী ওরা এখন পার্বত্য উত্তরাখন্ড রাজ্যে, গন্তব্য এখনও প্রায় ১০০০ কিমি দূরে। পাহাড়ি রাস্তায় অসংখ্য বাঁক, ১ কিমি দূরে কি আছে দেখা যায় না। এরকমই এক বাঁক পেরোতেই ওদের গাড়ি থামাতেই হল। সামনেই একটা চেকপোস্ট। বুবিট্র্যাপের রোডব্লক আর ওপাড়ে দাঁড়িয়ে দুই সশত্র প্রহরী। পড়নে বুলেটপ্রুফ জ্যাকেট আর মুখে গ্যাস মাস্ক। বন্দুক এদিকে তাক করে দাঁড়িয়ে আছে। একজন বন্দুক দিয়ে ইশারা করে গাড়ি থেকে নামতে বলছে। রূপ নিজের ব্যবহারের বন্দুকটা বের করতে যাচ্ছিলো, পূর্ণেন্দু হাত টিপে ইশারায় বারণ করলেন। একে একে ওরা সবাই গাড়ি থেকে নেমে এলো হাত দুটো আত্মসমর্পনের ভূমিকায় মাথার ওপরে তুলে। এবার একজন প্রহরী এগোতে থাকলো ওদের দিকে। অন্যজনের বন্দুক তখনও ওদের দিকে তাক করা। কাছাকাছি এসে ওদের পরিষ্কার হিন্দিতে জিজ্ঞেস করলো - "কাঁহা পে যানা হ্যায়, ইস গাড়ি পে কেয়া লে যা রহে হো, ইয়ে গাড়ি তুমলোগোকো মিলা ক্যাইসে?" সম্ভবত ওদের মিলিটারি ভেহিকল দেখে প্রহরীদের আরও বেশি সন্দেহ হয়েছে। সিভিলিয়ান অর্থাৎ সাধারণ মানুষ মিলিটারি ভেহিকল ব্যবহার করার সাহস বা সুযোগ পায় না। তখন পূর্ণেন্দু সামনে এগিয়ে এসে বললেন, "ম্যায়নে দিয়া হ্যায়"। বলে নিজের বুকে লাগানো ভারতীয় সেনাবাহিনীর দেওয়া ব্যাজের দিকে চোখের ইশারায় প্রহরীকে তাকাতে বললেন। সামনের প্রহরী দূরের বন্দুক তাক করে দাঁড়িয়ে থাকা প্রহরীকে ইশারায় বন্দুক নামাতে বলে এবার একটু সহজ হলো।  "কাঁহা পে যানা হ্যায় আপলোগো কো?" তখন ঋদ্ধিমা নিজের কোমরে গোঁজা ম্যাপ প্রহরীর দিকে এগিয়ে দিয়ে বললো - "ইধার পে"। প্রহরী ক্ষণিক তাকিয়ে প্রায় তাজ্জব হয়ে যাবার জোগাড়। "ইহা কা তালাশ আপ কো মিলা ক্যায়সে? ইধার যানা নামুমকিন হ্যায়, আপ ওয়াপস চলে যাইয়ে"। তখন বাধ্য হয়ে রূপ মুখ খুললো - "আপ কে মেজর নে খুদ হামলোগোকো বুলায়া হ্যায়"। বলে নিজের পেছন থেকে সেই অত্যাধুনিক বন্দুক বের করে প্রহরীকে দেখালো রূপ। প্রহরী আরও তাজ্জব হয়ে খানিক কিংকর্তব্যবিমূঢ় হয়ে দাঁড়িয়ে রইলো। অন্য প্রহরীকে দেখা গেল এদিকেই এগিয়ে আসতে। সে আসায় আঞ্চলিক গাহাড়ওয়ালী ভাষায় প্রহরীরা নিজেদের মধ্যে কিছু আলোচনা করে নিলো তারপর একজন স্যাটেলাইট ফোন নিয়ে একটু দূরে গিয়ে কোথাও ফোন করে বেশ খানিকক্ষণ কিছু কথা বলে  নিলো। তারপর ওদের বললো - "আজ রাত আপলোগোকো ইধর হি রেহনা হোগা। কাল আপলোগোকো লেনেকে লিয়ে মেজর খুদ আয়েঙ্গে। আপ চাহে তো হামলোগো কা ক্যাম্প মে আজকি রাত গুজর সকতে হ্যায়। কম্বল বিস্তর মিল যায়েগা।" প্রচণ্ড ক্লান্ত ওরা আর ওদের অভ্যর্থনায় না করলো না। অক্টোবরের পাহাড়ি রাত এমনিতেই ওদের হাড় কাঁপিয়ে দিচ্ছিলো। আগুন পোহাতে পোহাতে দালিয়ার খিচুড়ি আর মুরগির রোস্ট খেয়ে সবাই যে যার মতো বিছানা নিলো। বহুপ্রতীক্ষিত এক সকাল আসছে কাল । 



১০ম অধ্যায় 



ভোরের আলো ফুটেছে সবে। পাহাড়ে ভোর মানেই হাড়কাঁপানো শীত। দূরে তাকালে শ্বেতশুভ্র হিমালয়ের চূড়া দেখা যায় অনেক কটা পাহাড় ডিঙিয়ে। রূপরা সবাই গভীর ঘুমে তখনও। প্রহরীরা উঠে পড়েছে ঘুম থেকে। একজন দূরবীন হাতে ওয়াচটাওয়ারে। অন্যজন চেকপোস্টে সকালের চা বানাতে ব্যস্ত। দৈত্যাকৃতি পাহাড়ের মাঝে গুটিকয়েক প্রাণীকে সঙ্গ দিচ্ছে ভোর হতেই বেড়িয়ে পড়া কিছু পাহাড়ি পাখী আর খাদের অনেক নীচে বয়ে চলা স্রোতস্বিনীর একটানা শব্দ। 

এরকমই এক স্বর্গীয় মুহুর্তের ধ্যানভঙ্গ করে হঠাৎই একটা যান্ত্রিক শব্দ ক্রমশ ভেসে আসতে লাগলো উত্তরের দিক থেকে। পাহাড়ের আড়াল থেকে কয়েক মুহুর্ত পড়েই দেখা গেল একটা হেলিকপ্টারের অগ্রভাগ। হেলিকপ্টার এগিয়ে এসে শব্দ করে হেলিপ্যাডে নামার আওয়াজে একে একে ঘুম ভেঙে গেল রূপদের সবার। হেলিকপ্টার থেকে নেমে এলেন মেজর সমর সোম। মাথায় পশমের কানঢাকা টুপি। পড়নে জলপাই রঙের মিলিটারি জ্যাকেট আর খাঁকি ট্রাউজার। পূর্ণেন্দু আর রূপ একছুটে পৌঁছে গেছে মেজর সমর সোমকে স্বাগত জানাতে। কিন্তু বাইরে বেড়িয়ে মালুম হয়েছে ঠাণ্ডার তীব্রতা। ঠাণ্ডায় কাঁপতে কাঁপতে রূপ করমর্দন করলো মেজরের সাথে। মেজর স্পষ্ট বাংলায় বললেন – “সুপ্রভাত শান্তিস্বরূপ। আমি মেজর সমর সোম। যদি ভুল না করি এটাই তোমার নাম, তাই তো? আমি লেফটেন্যান্ট রূপেশের থেকে তোমাদের সবার খবর নিয়েছি। আমার বুঝতে অসুবিধে হয়নি, কোলকাতা থেকে এলে তোমরাই আসবে। আমি শুধু অপেক্ষায় ছিলাম, এইদিনটা কবে আসবে। আমি ইচ্ছে করেই তোমাদেরকে সহজে আমার গোপন ঠাঁইয়ের সন্ধান দিইনি। তোমাদের ঐকান্তিক চেষ্টা ও যথার্থ ইচ্ছের অপেক্ষায় ছিলাম। ওয়েলকাম টু ইন্ডিয়াজ লাস্ট এণ্ড প্রোব্যাবলি দা ফাইনেস্ট ডিফেন্স অ্যান্ড ইন্টেলিজেন্স এজেন্সি দ্যাট আউটলিভড দা নিউক্লিয়ার অ্যাপোক্যালিপ্স। (ভারতের শেষ ও  সম্ভবত উন্নততম প্রতিরক্ষা ও গোয়েন্দা বিভাগে তোমাদের স্বাগত। পারমাণবিক ধ্বংসলীলা ও মহাবিপর্যয়কে জয় করে আজও যা বিদ্যমান)। ইউ আর্নড ইওর ভিজিট”। রূপ একটা সংক্ষিপ্ত হাসি হেসে প্রত্যুত্তরে বললো - “স্যার, আপনাকে এভাবে খুঁজে পাবো, ভাবতে পারি নি। কোলকাতায় আপনাকে শেষ দেখার পর থেকে অনেক কিছু ঘটে গেছে। আমার বাবাকে কোনো অজ্ঞাতপরিচয় শত্রু অপহরণ করে নিয়ে গেছে। আমি এখনও জানি না বাবা কেমন আছেন, কোথায় আছেন, কিভাবে আছেন…বা আদৌ বাবাকে বাঁচানোর সুযোগ পাবো কিনা। আমার বাবা এবং বাবার খুব কাছের বন্ধুদের বহুকষ্টের ফসল আমাদের কোলকাতার পাতালনগরী। আমার বন্ধু, মা ও অন্যান্য মানুষদের নিয়ে আমাদের ভূগর্ভের শান্তিপূর্ণ বাসস্থান। তা যদি ধ্বংস হয়ে যায় কোনো শত্রুর হাতে, আমি বেঁচে থাকতে তা হতে দিতে পারি না, স্যার। আপনি আমাদের লড়াই করার সুযোগ দিন দেশ আর আমার সহনাগরিকদের হয়ে।” এক নিঃশ্বাসে কথাগুলো শেষ করে থামল রূপ। মেজরের চওড়া ভ্রূ দুটোর ফাঁকে একটা কুঞ্চণ ক্রমশ আরও গাঢ় হলো। “সে কি?! তোমার বাবা অপহৃত! তাহলে তো আমাদের দ্রুত কোনো ব্যবস্থা নিতে হয়। তোমরা তাড়াতাড়ি তৈরী হয়ে নাও। আমরা আর এক ঘন্টার মধ্যে আমাদের গোপন বেসের উদ্দেশ্যে রওনা হবো। সেখান থেকেই আমাদের পরবর্তী অপারেশন নিয়ে আলোচনা করবো। হয়তো আজ রাতেই আমাদের কাজে নামতে হবে।” 



১১তম অধ্যায় 

হেলিকপ্টার থেকে  পুরো হিমালয়কে দেখে পৃথিবীর মাঝে একখণ্ড স্বর্গ মনে হচ্ছিল ওদের। যতদূর চোখ যায়, শুধু বরফ আর বরফ। মাঝে মাঝে থাকা পাহাড়ি বনগুলো প্রায় পুরোটাই বরফে ঢাকা। কোলকাতা আর ফেলে আসা ধ্বংসস্তূপের দুঃস্বপ্ন ভুলিয়ে দেওয়ার ক্ষমতা রাখে এই সৌন্দর্য। কিন্তু একসময় পুরো পৃথিবীই এরকম সুন্দর ছিল। সে অনেক শতাব্দী আগের কথা। আসমুদ্রহিমাচল সেই ভারতবর্ষ আজ শুধুই এক কল্পনা। পারমানবিক ধ্বংসলীলা এক বিশাল রোগের শেষ থাবা ছিল, কিন্তু পচন তো অনেক আগেই লেগেছিল এই পৃথিবীতে। মানুষে মানুষে মিলে ভালো থাকার আদিম ঐশ্বর্য থেকে দূরে সরে গিয়ে যেদিন পৃথিবী ভরে উঠেছিল শুধু লোভ আর ঘৃণাতে। টাইম মেশিনে করে সেই সময়ে যেতে পারলেও মানুষকে সতর্ক করে লাভ হতো না। একবিংশ শতাব্দীর মানুষ এতটাই মূর্খ আর ঘাড়মোটা ছিল। সে ঘৃণা আর অন্যের ক্ষতি করে আনন্দ পেতো, অজুহাত  ছিল  - ধর্ম রক্ষা, দেশ রক্ষা। হয়তো কূপমণ্ডূকদের তৃতীয় বিশ্বযুদ্ধে পুড়ে শেষ হয়ে যাওয়াই যোগ্য শাস্তি ছিল । এখন প্রায়শ্চিত্ত করছে রূপ আর বিতানরা। কিন্তু কূপমণ্ডূকগুলোর মেরে আর মরেও ষোলকলা পূর্ণ হয়নি। তাই আজও মৃতপ্রায় পৃথিবীর অধিকার নিয়ে তারা জীবিত, ক্লিষ্ট, কোণঠাসা মানুষগুলোর মৃত্যু কামনা করছে। তাই এই যুদ্ধ থামাতে যুদ্ধকে সেই আগ্রাসী শত্রুর দিকেই নিয়ে যেতে হবে। সময় নেই হাতে। 

ঘণ্টা দুয়েকের মধ্যে কপ্টার যেখানে ল্যান্ড করলো সেখানে ল্যান্ডিং এর জন্য একফালি জমি ছাড়া প্রায় পুরোটাই বনাঞ্চল। তুষারে ঢাকা গাছগুলোর মাঝে দেখে বোঝার জো নেই যে এখানে মিলিটারি বেস থাকতে পারে। ওরা একে একে নেমে আসার পর মেজর ইশারায় ওদের ওনাকে অনুসরণ করতে বললেন। খানিক এগোনোর পর একটা ছায়াঘেরা অংশে এসে হাতে পড়া ঘড়ির কাছে মুখ নিয়ে গিয়ে কিছু একটা বললেন। কোনো মিলিটারি কোড। সাথে সাথে স্যামনের অন্ধকার অংশের রঙ পরিবর্তন হয়ে একটা মিলিটারি বাঙ্কারের দরজা ফুটে উঠলো। "ওয়াও! অপটিকাল ইলিউশন" - মুখ দিয়ে অস্ফুটে কথাগুলো বেরিয়ে এলো পূর্ণেন্দুর। মেজর বললেন - "ঠিক, কিন্তু আরও বিস্ময় তোমাদের জন্য অপেক্ষা করছে, একটু সবুর করো"। দরজার মধ্যে দিয়ে ঢুকে ঢালু কংক্রিটের সরু পথ ধরে সবাই একে একে নামতে লাগলো। সবার মাথাতে ততোক্ষণে উঠে এসেছে মেজরের দেওয়া হেডটর্চ। জায়গাটা এমনভাবে বানানো যে এখানে শত্রুপক্ষের পক্ষেও সারে সারে নেমে আসা অসম্ভব। এরকমভাবে চলতে চলতে একসময় আবার ওপরে ওঠা শুরু হল ওদের। দূরে কোথাও আলো দেখা যাচ্ছে মনে হচ্ছে। গহ্বরের শেষে আলো দেখতে পাওয়ার মতো। কিন্তু মেজর সেদিকেও যেতে নিষেধ করলেন। ওটাও দৃষ্টিভ্রম বা অপটিকাল ইলিউশন। শত্রুপক্ষকে বোকা বানিয়ে বিক্ষিপ্ত করে দেওয়ার জন্য বানানো। ওরা একটা জায়গায় এসে থমকে দাঁড়িয়ে গেল। কারণ মেজর থেমে গেছেন সামনে। মাথার ওপর টর্চের আলো ফেলে একটা সঙ্কেত আঁকলেন একটা নির্দিষ্ট ছন্দে আলো জ্বালিয়ে আর নিভিয়ে। মুহুর্তে ওদের চমকে দিয়ে ওপরের দেওয়াল সরে গিয়ে একটা মই নেমে এলো ওদের সামনে। 



(মাঝে দীর্ঘ সময়  অপেক্ষা করানোর জন্য আন্তরিকভাবে দু:খিত, পরবর্তী অধ্যায়গুলো দ্রুত শেষ করার দিকে এগোচ্ছি। সঙ্গে থাকুন।) 

