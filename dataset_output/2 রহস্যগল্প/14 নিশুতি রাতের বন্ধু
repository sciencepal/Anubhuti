রমেশ প্রতিদিন ডেইলি প্যাসেঞ্জার করে রাতে বাড়ি ফেরে। স্টেশন থেকে নেমে আবার সাইকেল করে প্রায় পঁয়তাল্লিশ মিনিটের পথ পেরোনোর পর বাড়ি পৌঁছায়। ঝড় বাদলের দিনেও রমেশের রুটিন প্রায় এক থাকে।  ট্রেন এর গন্ডগোলের কারণে সেদিন রমেশ অনেক রাতে স্টেশনে নেমে প্রথমে ঠিক করে স্টেশনে থেকে যাবে রাত টা। অনেক্ষন ট্রেন দাঁড়িয়ে থাকায় এন্ডয়েড ফোনে কয়েকটা গেম খেলতে খেলতে কখন যে চার্জ ফুরিয়ে এসেছে সেদিকে আর হুঁশ নেই রমেশের। মোবাইলটা বন্ধ হয়ে যাওয়াতে আর বাড়িতে ফোন করে যে জানিয়ে দেবে তারও অবকাশ নেই। একজন ভদ্র লোক উল্টো পথের ট্রেন ধরবার অপেক্ষায় স্টেশনে বসে আছেন। রমেশ মনে মনে ভাবলো নিশ্চই ওনার কাছে ফোন আছে,যাই ভদ্রলোকের ফোন থেকে একটা কল বাড়িতে করে আসি যে,আজ বাড়ি ফিরছি না কাল ভোরে ফিরবো।রমেশ ভদ্রলোককে বললো- 'দাদা একটা কল করতে পারি আপনার ফোন থেকে বাড়িতে? এত রাতে বাড়ি ফিরতে পারবো না একা, তাই স্টেশনে থেকে যাবো,শুধু এটুকুই জানিয়ে দেব।আমার ফোনটায় চার্জ শেষ হয়ে গেছে'।  বিপদের সময় আমরা সকলেই পাশে থেকে সাহায্য করতে পারলে খুশি হই, ওই ভদ্রলোক বললেন হাঁ নিশ্চই কল করুন।আনন্দে রমেশ কল করতে যাবে অমনি মনে পড়লো বাড়ির ফোনে তো নতুন সিম কার্ড ভরা, নম্বর মুখস্থ নেই। অগত্যা রমেশ ফোন করতে না পেরে সাময়িক হতাশ হয়ে এদিক ওদিক তাকিয়ে দেখে,যদি কোনো দোকান খোলা থাকে তাহলে একটু চার্জ করে নেওয়া যাবে,অন্তত এক দুই দাগ। 'কোনো দোকান খোলা নেই এত রাতে। বিপদ যখন আসে তখন সব দিক দিয়ে আসে'। শীতের রাতে নিঝুম পরিবেশ। শেষ ট্রেন নিস্তব্ধতা ভেঙে হর্ন বাজিয়ে কখন স্টেশন ছেড়ে বেরিয়ে গেছে। হঠাৎ এক দমকা হাওয়া রমেশের মাথার উপর দিয়ে বয়ে গেল। চোখে ধুলো মুছুতে মুছতে রমেশ শুনতে পেল..... কেউ যেন স্টেশনের বাইরে থেকে হাঁক দিলো-'রমেশ বাড়ি যাবি তো আয় আমিও যাবো'।ডাক'টা চেনা চেনা লাগছিলো রমেশের। ঘন কুয়াশার কারণে মুখটা দেখা যাচ্ছিল না লোকটার। শুধু একটা ক্ষীণ আলো সাইকেল এর থেকে দেখা যাচ্ছিল।যেহেতু বাড়ির দিকে যাওয়া লোক তাই আনন্দে কালবিলম্ব না করে রমেশ বলে ওঠে, 'দাঁড়া আমি সাইকেল টা নিয়ে আসছি'। বলেই সাইকেল'টা স্ট্যান্ড থেকে নিয়ে আগন্তুকের সাথে বেরিয়ে পড়ে। টর্চ লাইট টা বের করে রমেশ জ্বালিয়ে নেয়। লোকটার পেছনে পেছনে সাইকেল চালিয়ে এগিয়ে চলছে। খুব জোরে লোকটা সাইকেল চালিয়ে যাচ্ছে সামনে সামনে। রমেশ ও লোকটার মতো জোরে সাইকেল চালাচ্ছে। কিছুক্ষন পর রমেশ হাঁফিয়ে ওঠে। রমেশ:  ভাই একটু আসতে সাইকেল চালা আমি আর পারছি না জোরে চালাতে হাঁফিয়ে যাচ্ছি। আচ্ছা! তোর গলা চেনা চেনা লাগছে কিন্তু নাম'টা আমার মাথায় আসছে না কে বলতো তুই ভাই? খনা খনা গলায় লোকটা উত্তর দিলো-'আমার নাম পরে জানবি,আগে বাড়ি চল তাড়াতাড়ি'।বলেই লোকটা আবার জোরে জোরে সাইকেল চালিয়ে চলছে। স্পীড আর কমে না। মাঝে মধ্যে রাস্তার কুকুর গুলো জোরে জোরে ঘেউ ঘেউ করে ডেকে চলেছে।রমেশ এই পড়ে এই মরে অবস্থা। রমেশের আর শক্তি নেই ওর সাথে এত জোরে সাইকেল চালানোর। এমতাবস্থায় রমেশের টর্চ লাইট টা হাত থেকে পড়ে ,আলো বন্ধ হয়ে যায়। রমেশ:  ভাই একটু দাঁড়া আমার টর্চ'টা পড়ে গিয়ে নিভে গেল। একটু তুলে আনি। অপরিচিত ব্যাক্তিটি কিছু না বলে খানিক দূরে দাঁড়িয়ে পড়লো। রমেশ টর্চ আলো তুলে জ্বালানোর চেষ্টা করলো কিন্তু জ্বললো না।  রমেশ:  ধুর। টর্চের বাল্ব টা মনে হয় কেটে গেল। এই অন্ধকারে যাবো কি ভাবে বল? অপরিচিত ব্যক্তি মৃদু আলো জ্বালালো দূরে দাঁড়িয়ে। রমেশ:  বাহঃ! তোর কাছে আলো আছে চল চল তাহলে, আর খানিক'টা পথ বাকি আছে। দুজনে আবার সাইকেল চালাচ্ছে। অপরিচিত লোকটা আবার তেমনি জোরে জোরে সাইকেল চালাচ্ছে। শুরু থেকেই একটা বিদকুটে পচা পচা গন্ধ পাচ্ছিল রমেশ। ভাবছিল হয়তো লোকটা মাছ কিনেছিল আর এত রাতে পচে গেছে মনে হয়। রমেশ একটু জোরে সাইকেল চালিয়ে তার কাছাকাছি গিয়ে বললো ভাই একটু আসতে সাইকেল চালা না। তোর দম আছে সত্যি। হঠাৎ রমেশ খেয়াল করলো লোকটার মুখ থেকে যেন আলো বেরোচ্ছে। রমেশ:  কি রে! তুই আলো'টা মুখে কামড়ে ধরেছিস? আর কোনো উত্তর নেই। চারিদিক থেকে পেঁচার চিৎকার আর চামচিকের খিমচে চুল টানার উপক্রম। রমেশ ভয়ে আড়ষ্ট হয়ে আসে। ভাই বাঁচা আমাকে কি সব ঘটছে দেখ। জ্বল জ্বল করা চোখে দুটো শেয়াল রমেশের দিকে রাস্তার দু ধারে তাকিয়ে রয়েছে। তারপর দুটো শেয়াল রমেশের পিছু নেয় কাঁদতে কাঁদতে। ভয়ে রমেশের গলা শুকিয়ে আসে। রমেশ:  বল ভাই কথা বল। আর তোর নাম টা বল না। আমার খুবই চেনা তুই কিন্তু কে তুই নাম টা মাথায় আসছে না।  খনা খনা গলায় উত্তর এলো-' আমাকে চিনিস তুই, মনে কর আমি কে? রমেশ:  নাহ! এত রাস্তা চলে এলাম মনে করতে পারিনি আর পারবোও না। তুই-ই বলে দে তোর নাম।  হঠাৎ লোকটার মুখ থেকে আগুনের গোলার মতো ছিটকে কিছু একটা বেরিয়ে গেল।রমেশ ভয়ে আঁতকে ওঠে। রমেশ:  কে ভাই তুই? তোর থেকে আগুন ছিটকে বেরিয়ে আসছে কেন?  অট্টহাসির ফোয়ারা তুললো লোক'টা। আমায় চিনিস তুই রমেশ। তুই আমার নাম জানিস। মনে পড়ে আজ থেকে দশ বছর আগে আমরা একই সাথে ট্রেনে করে অফিস যেতাম আবার বাড়ি ফিরতাম। রমেশের সারা শরীর কাঁটা দিয়ে ওঠে। গা হাত পা ঠান্ডা হয়ে আসে। 'তুই কে? তু...তু...তু... তুই অতুল! তুই তো মারা গেছিস ট্রেন এক্সিডেন্টে'! লোক'টা থমকে দাঁড়িয়ে রমেশের দিকে তাকায়। সারা মুখে আগুন জ্বলছে। সঙ্গে সঙ্গে সারা শরীর আগুনে জ্বলতে থাকে। হা-হা,হা-হা,হা.... হা....আমি অতুল। হা তুই ঠিক ধরেছিস আমি অতুল। আমি মারা গেছি ঠিক কিন্তু আমার আত্মা এখনো মরেনি। আমি রোজ অফিস যাই। আবার বাড়ি ফিরি রাতে সাইকেল করে। যারা আমায় ধাক্কা দিয়ে ফেলেছিল সেদিন,তাদের শেষ করবার জন্য। ইতিমধ্যে একজনকে শেষ করেছি। আজ তোর সাথে দেখা করবো বলে স্টেশনে ছিলাম। আয়.... আয়..... আয়.... রমেশ.... আমাকে জড়িয়ে ধর। ধর আমাকে রমেশ। আমি তোর বন্ধু। রমেশ:  জোরে চিৎকার করে ওঠে না....... না......না......... রমেশ সাইকেল থেকে পড়ে যায়। বেহুশ হয়ে যায়। রমেশের জ্ঞান যখন ফিরলো তখন সে নিজের ঘরে বিছানায় শুয়ে।জ্বরে গা পুড়ে যাচ্ছে রমেশের। ধড়ফড় করে উঠে বসে বলে-'আমি এখানে? আর অতুল? অতুল আসেনি তো?সে কোথায়'? ও যেন না আসে। ওর সারা গায়ে আগুন জ্বলছে। পাশেই ডাক্তারবাবু ছিলেন। রমেশের গায়ে প্রচন্ড জ্বর ছিল। তাই তিনি কিছু ওষুধ দিলেন রমেশ কে খেতে। আর অতুলের কথা বলতে থাকায় ডাক্তার বাবু জানতে চাইলেন অতুল কে আবার? রমেশ অতুলের সম্পর্কে সব বললো ডাক্তারবাবুকে। ডাক্তারবাবু বললেন ও মাঝে মধ্যে ভ্রম হয় মনে। যেটা চিন্তা করা হয় সেটাই মনে আসে। রমেশ:  না ডাক্তারবাবু অতুল আমার সাথে স্টেশন থেকে এসেছে। ওর গায়ে আগুন,মুখে আগুন জ্বলছিল। আপনার বিশ্বাস না হলে চলুন স্টেশনে ওখানে কেউ না কেউ ওকে দেখেছে। আমি জানি অতুল আকাশের দিকে উড়ে যাচ্ছিলো। ওর সাইকেল ওখানেই পড়ে আছে। মা! তোমরা আমাকে কোথা থেকে তুলে নিয়ে এসেছো? সেখানে নিয়ে চলো আমি দেখিয়ে দেব ওর সাইকেল টা পড়ে আছে। প্রায় দশ বছর আগে অতুল ট্রেনে করে বাড়ি ফিরছিল,কিছু অপরিচিত মদ্যপ প্যাসেঞ্জারের সাথে ঝামেলা চলছিল ট্রেনের মধ্যে অতুলের সাথে। তারা অতুলকে চলন্ত ট্রেন থেকে ধাক্কা দিয়ে ফেলে দেয়, এবং তৎক্ষণাৎ অতুলের মৃত্যু ঘটে।রমেশের পাশের গ্রামের ছেলে অতুল। দুজনেই ডেইলি প্যাসেঞ্জার ছিল একই সময়ের আপ ও ডাউন ট্রেনের। ভালো বন্ধু ও ছিল ওরা। যেদিন অতুল মারা যায় সেদিন রমেশ সাথে ছিল না। রমেশ সেদিন ছুটি নিয়েছিল। না হলে হয়তো বন্ধুকে রক্ষা করতে পারতো। ক'দিন পর রমেশ সুস্থ হয়ে অফিস যায়। ভয় ও লাগে। তবে আর বেশি রাত করে বাড়ি ফেরে না। তাড়াতাড়ি ফিরে আসে। হঠাৎ একদিন যে লোক'টা রমেশ কে ফোন দিয়েছিল সেদিন বাড়িতে কথা বলবার জন্য, তার সাথে দেখা হয়ে যায় স্টেশনে। রমেশ সঙ্গে সঙ্গে বলে ওঠে-'দাদা আমাকে চিনতে পারছেন'? লোকটা বলে হ্যাঁ হ্যাঁ চিনতে পেরেছি। সেদিন আপনি বাড়ি ঠিক ঠাক পৌঁছে ছিলেন তো? যাইহোক আপনি সেদিন সাথী একজন পেয়েছিলেন বলে বাড়ি যেতে পেরেছিলেন। রমেশ অবাক হয়ে যায়। তাহলে সেদিনের ঘটনা সত্যি ছিল।ওটা অতুল ছিল,মানে ওর আত্মা। ভদ্রলোক বললেন-'দাদা আজ আসি তাহলে,আমার ট্রেন এসে গেছে। দুঃস্বপ্নের জগৎ থেকে রমেশ ফিরে এসে বললো-'হ্যাঁ আসুন দাদা,সাবধানে যাবেন'। রমেশ বাড়ির পথে হাঁটা দেবে অমনি কেউ যেন পেছন থেকে ডাক দিল রমেশ! দাঁড়া আমি অতুল এক সাথে যাবো। রমেশ চমকে উঠে পেছনে ঘুরে দেখে কেউ নেই। শুধু একটা কাক প্লাটফর্মের স্টেশন ফলকে বসে কা... কা... কা... করে ডেকে যাচ্ছে। সান্ধ্য কাগজ ওয়ালা হাঁকতে হাঁকতে যাচ্ছে- 'আজকের তাজা খবর,আজকের তাজা খবর, অকস্মাৎ ট্রেন থেকে পড়ে মৃত্যু একজনের।  রমেশ মনে মনে ভাবলো এটা অতুলের কাজ নয়তো? 

