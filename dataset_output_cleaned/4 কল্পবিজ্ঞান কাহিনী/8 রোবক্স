রোবক্স 

চোখ খুলতে লম্বা লম্বা গাছের ফাঁকদিয়ে লালচে আকাশটা দেখতে পেল নিশা। ধড়পড় করে উঠে বসল। বুঝতে পারল কোন একটা জঙ্গলের মধ্যে এসে পড়ছে সে। সারি দেওয়া বড় বড় গাছ, সব একই রকমের। কোথাও কোন লতা-গুল্মের আড়াল নেই। শুকনো পাতা, পশু-পাখি কিছুই যেন নেই। বড় অদ্ভুত রকমের জঙ্গলটা। ঘোর কাটতে মনে পড়ল নিশার, সে তো একা নয়, কুণাল কোথায়? টল-মল করে উঠে দাঁড়াল সে। চোট বেশি লাগেনি কিন্তু মাথাটা ভারি হয়ে আছে। কিছুটা দূরেই কুণাল তখনও অচৈতন্য। অনেক ডাকাডাকি তে জেগে উঠল সেও। পরস্পরকে জীবিত দেখে স্বস্তি পেল ওরা। কি ভাবে যে ঘটনাটা ঘটে গেল ভাবতে থাকল দুজনে। 

নিশা বাংলাদেশী, এশিয়া এয়ারলাইন্সে বছর খানেক হল কাজ করছে। কার্গো এয়ারক্রাফ্টের কোপাইলট ও, কুণাল ওর সিনিয়র। বেশ কিছুদিন হল ঢাকা-গোল্ড কোস্ট রুটে উড়ান ভরছে ওরা। একসাথে থাকতে থাকতে কাজ ছাপিয়ে কোথাও গভীরে পৌঁছে গিয়েছিল ওদের সম্পর্কটা। কিন্তু একসাথে উড়ে বেরানোর দিন ফুরিয়ে আসছিল ওদের। কুণাল এয়ার দোহার প্যাসেজ্ঞার সার্ভিসে ক্লিয়ারেন্স পেয়েছে। নিশা শেষ কয়েক ঘণ্টা একসাথে আকাশে ভেসে যাওয়ার আগে একটা স্পেশাল ডিনার অ্যারেঞ্জ করেছিল কুণালের জন্য। সে রাত্রে আবেগটা কেউই ধরে রাখতে পারেনি। মনে প্রাণে একাত্ম হয়ে পরেছিল ওরা। 

ফ্লাইংয়ের সময় ককপিটে পাইলটদের সব কথা ফ্লাইং রেকর্ডারে রেকর্ড হয়, কাজের ছাড়া অন্য কথা বলার নিয়ম নেই। তাই অন্য দিনের মতই ককপিটে কাজের নির্দেশ দিচ্ছিল কুণাল, নিশা উত্তর করছিল তার। তবু যেন নিস্তব্ধতা ছেয়ে যাচ্ছিল ওদের মধ্যে। কিছুটা ক্লান্তিও ঘিরে ধরছিল বোধহয়। ইন্টারন্যাশনাল ফ্লাইং রেগুলেশন অ্যান রুলস্ অনু্যায়ী এখন পাইলটদের প্রতিবার ফিটনেস ক্লিয়ার করেই উড়ানে যেতে হয়। এয়ার কার্গোয় অতটা মেনে চলা না হলেও আজ ওরা একটা অন্যায় করেই বসেছিল। আসলে এই স্পেশাল মুমেন্টটা মিশ করতে চায়নি কেউই। 

প্রায় মিনিট চল্লিশ হবে টেকঅফ করেছে। এয়ার ট্রাফিক কন্ট্রোলের সাথে সময় সময় কথা বলছে কুণাল। নিশা প্রপাইলার চেক করার পর বিমানটাকে অটোপাইলটে দিয়ে দিয়েছে কুণাল। অজান্তেই পরস্পরের চোখে চোখ থেমে গেছে কখন খেয়াল করেনি ওরা। হঠাৎ ঝাঁকুনি দিয়ে উঠল বিমানটা। এয়ার ট্রাফিক কন্ট্রোলের সাথে যোগাযোগ বিচ্ছিন্ন হয়ে গেল। কিছু বোঝার আগেই বিমান ভীষণরকম দুলতে শুরু করল। উইন্ডোস্ক্রিনে বড় বড় পাথরের মত কি সব আছরে পড়তে দেখা গেল। মনিটরে মেসেজ স্ক্রল হচ্ছে, লেফ্ট উইংয়ের সেকেন্ড ইজ্ঞিন বিকল হয়ে পড়েছে। আলার্ম বাজতে শুরু করেছে। নিশা তাড়াতাড়ি চেকলিষ্ট মেলাতে শুরু করল। নোস পজিশন কিছু বোঝা যাচ্ছে না, বিমান যে কোনদিকে ধেয়ে চলেছে বুঝে পাছে না কুণাল। বিমান কন্ট্রোলে নিতে শক্ত হাতে থ্রটেলটা চেপে ধরেছে সে। কয়েক সেকেন্ডে ধোঁয়ায় ভরে উঠল ককপিট, ফ্লাইং ডেকের কিছুই দেখা যাচ্ছেনা আর। কিছুই করার নেই দেখে ইমারজেন্সি লাইফ সেভিং সাপোট হাতরে বারকরল নিশা। কুণাল এস্কেপ হ্যাচটা কোন রকমে খুলে নিশাকে টেনে নিলো সেই দিকে। 

এমন একটা দুর্ঘটনার পরও বেঁচে গিয়েছে ওরা, তবু এই জঙ্গলে বসে থাকলে হবে না। রেস্কিউ টিম খুঁজে পাবে না ওদের। বিমানটা নিশ্চয় কাছেই কোথাও ক্রাশ করেছে, সেখানে পৌঁছাতে হবে। কিন্তু এই জায়গাটা ঠিক বুঝে উঠতে পারছে না কুণাল। হিসাব মত ওদের ভারত মহাসাগরে থাকার কথা। কিন্তু কোথায় গর্জনশীল চল্লিশা! কি ভাবে এমন অদ্ভুত রকমের জঙ্গলে এসে পড়ল তারা, ভাবতে থাকল কুণাল। তবেকি বিমান বাঁকা পথে রিইউনিয়ন দ্বীপে বা তার আসে পাশে কোথাও এসে পড়েছে। নিশাও বুঝে পাচ্ছে না কিছু। 

বেশ কিছুটা হাঁটার পর একটা ফাঁকা জায়গায় এসে পৌঁছালো ওরা। এবার খোলা আকাশের দিকে তাকিয়ে চোখ ছানাবড়া হয়েগেল ওদের। আকাশে চারদিকে চারটে সূর্য। মাটিতে চারটে ছায়া পড়ছে ওদের। এমন কোন দেশ জানাছিলনা কুণালের। জায়গাটা একটা পাহাড়ের উপর। খানিকটা দূরে আর একটা জঙ্গল শুরু হচ্ছে। ওখানে ঝর্ণা থাকবে বোধহয়, একটা আওয়াজ ভেসে আসছে। তেষ্টায় ভেঙে পড়ছে নিশাও তাই ওদিকেই এগোতে থাকল ওরা। 

দুটো দিন কেটে গেছে কোন জনবসতির ছাপ নেই কোথাও। এখানে রাত ঘুটঘুটে অন্ধকার, আকাশে একচিলতে চাঁদও নেই। রাত্রে তারা পর্যন্ত দেখা যায় না। তবে এদিকের জঙ্গলটা ফলে ফুলে ভরা। অচেনা বেশ কিছু পশু-পাখি চোখে পড়েছে। যেন কোন স্পপ্নপুরীতে এসে পৌঁছেছে ওরা। ফেরার সুযোগ থাকলে এমন জায়গায় যে কেউ আসতে চাইবে। এত কিছুর মাঝেও নিশার মনে হচ্ছে কুণালকে নিয়ে এখানেই সে ঘর বাঁধে। পরক্ষণে কুণালের স্বরে স্বপ্ন ভাঙ্গল তার। কুণাল কাকে যেন দেখতে পেয়েছে। দুটো লোক এসে দাঁড়াল সামনে। অদ্ভুত গড়ন, যেন লোহাদিয়ে গড়া। কিছুক্ষণ চুপ করে চেয়ে থাকার পর কেমন অন্যরকম স্বরে কথা বলতে শুরু করল ওরা। কিছুই বোঝা গেল না। তারপর টানতে টানতে নিয়ে চলল নিশা আর কুণালকে। লোকদুটো হয়ত শত্রু ভেবেছে। কিন্তু উপায় কি? জঙ্গলে এভাবে সারা জীবন লুকিয়ে কাটাবে নাকি! লোকদুটো ওদের ভাষা বোঝে না। তাছাড়া আপত্তি করলে শুনতো বলে মনেও হচ্ছে না। তার থেকে যেখানে নিয়ে যায় সেখানেই যাওয়া যাক, ভাবল কুণাল। 

বেশ কিছুদিন ধরে একটা ঘরে বন্দি হয়ে আছে নিশা আর কুণাল। জায়গাটা কোন রিসার্চ সেন্টার মনে হচ্ছে। সব লোকগুলোই এখানে প্রায় একই রকম দেখতে। আলাদা করে চেনা মুশকিল। নিশা রোবটিক সায়েন্স নিয়ে একসময় ভালোরকম পড়াশোনা করেছে। ও বুঝে নিয়েছে লোকগুলো আসলে রোবট। তবে এদের মধ্যে কয়েকজন আছে যাদের বয়স্ক দেখাচ্ছে, ওরা বোধহয় রোবট নয়। ওদের শুটের সাথে আলাদা করে ট্রান্সমিটার লাগানো আছে। ওরা নিজেদের মধ্যে রেডিও ট্রান্সমিশনের মাধ্যমে ইনফরমেশন শেয়ার করে নেয়, কথা বার্তার প্রয়োজন হয় না। তবে একই ডেটার ইমোশনাল ডাইভারসিটি বোঝাতে শব্দের ব্যাবহার করে। আজ সকালে একজন এসে নিশা ও কুণালের ভাষায় কথা বলে যেতে ব্যাপারটা আরো ক্লিয়ার হয়ে গেছে নিশার। লোকগুলো ওদের ভাষা ডিকোড করে ফেলেছে, বুঝে নিয়েছে নিশা। ওরা কোথা থেকে এসেছে বলে দেবার পরও একই কথা বারবার জানতে চাইছে, কিন্তু নিজেদের বিষয়ে কিছুই জানাতে চায়নি লোকটা। কুণালও অনেক ভেবে বুঝতে পেরেছে যে, ওরা যেখানে এসে পড়ছে সেটা পৃথিবীর কোন অংশ নয়। এখানে আকাশে সূর্য নয় অন্য কোন চারটে নক্ষত্র রয়েছে। চাঁদের মত এ গ্রহের কোন উপগ্রহ নেই। এমনকি কাছাকাছি অন্য কোন নক্ষত্রও নেই, তাই আকাশে তারা দেখা যায় না। কিন্তু এটা কোন গ্রহ, কি করেই বা এত দূরে এসে পৌঁছল ওরা, এখনো জানে না কুণাল। রোবটগুলোইবা কি করতে চলেছে তাদের নিয়ে? প্রশ্নটা ঘুর পাক খাচ্ছে কুণালের মাথার মধ্যে। নিশার শরীরটাও ভাল নেই, তারউপর তাদের নিয়ে নানা রকম পরীক্ষা নিরীক্ষা করে চলেছে রোবটগুলো। 

কুণালের সাথে কথা বলে একটা বুদ্ধি বারকরেছে নিশা। এই গ্রহটার বিষয়ে জানতে হলে এই ল্যাবটাকেই কাজে লাগাতে হবে। রাতের বেলা একটি মাত্র রোবট পাহারা দেয় ওদের, তখনই সুবিধা। কিন্তু এখানে রাত ঘুটঘুটে অন্ধকার, এনার্জি বাঁচাতে কোন আলোও জ্বেলে রাখে না ওরা। তবে রোবটগুলো রাতেও দেখতে পায়, ওদের চোখে থার্মেক্স ক্যামেরা লাগানো আছে। তাই ওকেও ব্যাবহার করতে হবে। 

দুদিন ধরে নিশা-কুণালদের নিয়ে আর কোন উৎসাহ দেখাচ্ছে না ওরা। অন্য কিছু পেয়ে পাশের ল্যাবে ব্যস্ত হয়ে গেছে। প্ল্যান মাফিক কুণাল পাহারাদার রোবটিকে কথার ছলে অসতর্ক করে তুলেছিল। সেই সুযোগে নিশা পাশথেকে রোবটের পাওয়ার অফকরে কন্ট্রোল প্যানেলে পৌঁছেছে। রোবট নিজে থেকে বুটস্টাট করার সাথে সাথে তাকে সেটআপ চেঞ্জ করতে হবে। রিভার্স প্রোগ্রামিং করতে পারলে ওদের ভাষা থেকে নিজেদের ভাষায় ট্রান্সলেট করা যাবে। তাই করে নিশা। তারপর ল্যাবের সার্ভার থেকে যে তথ্য জানতে পারে কুণাল আর নিশা তা কেউ কল্পনাও করতে পারেনি আগে। 

ওরা এই গ্রহটার নাম দেয় ‘রোবক্স’। রোবক্সের আকাশে একসময় সূর্যের মত একটিই নক্ষত্র ছিল। রাতের আকাশও চাঁদের মত উপগ্রহ আর তারায় ভরে থাকত। হঠাৎ বিশাল এক ধূমকেতুর আঘাতে নক্ষত্রটি চারটি টুকরে ভাগ হয়ে গেছে। টুকরো নক্ষত্রটির সাথে রোবক্সও উপগ্রহ হারিয়ে, তারাদের ফেলে রেখে কক্ষপথ বদলে বহু আলোকবর্ষ দূরে ছিটকে এসেছে এখানে। রোবক্সের জীবকুলের প্রায় সবটুকু ধংস হয়েগেছে সেসময়। আর যে সকল প্রাণী সারভাইব করেছে, রেডিয়েশনের জন্য তারা প্রজনন ক্ষমতা হারিয়েছে। কিন্তু তারা বুদ্ধি ও প্রযুক্তিতে পৃথিবীর মানুষের থেকে অনেক এগিয়ে। তারা শুধু রোবট বানায়নি, তাতে প্রাণ ইনস্টল করছে। কোন মানুষ মারা যাবার আগেই তার শরীর থেকে প্রাণকে ইলেকট্রোমটিফ ফোস্ এ রূপান্তরিত করে নেয় ওরা। আর সেই ইলেকট্রোমটিফ ফোস্ কোন রোবটে ইনস্টল করে মানুষটি তার জীবনদশা ফিরে পায়। শুধুমাত্র শারীরবৃত্তিয় কাজ রোবটিক নিয়মে চলতে থাকে। এভাবে একরকম অমরত্ব পেয়েগেছে ওরা। এমনকি কোন দূরস্থানে যেতে গেলে ওদের স্বশরীরে যেতে হয় না। হিউমান লাইফ কন্ট্রোল অথরিটির পারমিশন নিয়ে সেই স্থানে রাখা একটি রোবটে প্রাণ ট্রানস্মিট করে দেওয়া হয়। আবার প্রয়োজন মত ফিরিয়ে আনা যায়। এতে পরিবহনের সময় বাঁচে, এনার্জিরও সাশ্রয় হয়। কারণ এখানে এনার্জি খুব লিমিটেড। আনুমানিক আর কয়েকশো বছর পর এই চারটি নক্ষত্রও নিঃপ্রভ হতে চলেছে। তাই ম্যাক্সিমাম এনার্জি রিজার্ভ করা হয় এখানে। কোন স্থানে ট্রান্সমিটার না থাকলে এ কাজ করা সম্ভব নয়। তাই রোবক্সের প্রায় সর্বত্র ট্রান্সমিটিং স্টেশন বানানো হচ্ছে। 

নিশা, কুণাল দুই দুই চার করে বুঝতে পেরেছে, যে জঙ্গলে ওরা এসে পড়েছিল সে হল এদের কৃত্রিম জঙ্গল। এ গ্রহের প্রায় সব কিছুই রিসার্চ রেজাল্ট। কিন্তু রোবক্সের বিজ্ঞানীগুলো ওদের নিয়ে কি করার চেষ্টা করছে! নিশা সার্ভারের কোর ডেটাটা রিভিল করে যা জানতে পারল তা হাড় হিম করার মত। রোবক্সের বিজ্ঞানীগুলো ওদের এয়ার ক্রাফ্টটা খুঁজে পেয়েছে। কোন একটা বিশাল ধূমকেতুর টেল ওদের এয়ার ক্রাফ্টটাকে ড্রাগ করে নিয়েছিল তখন, রোবক্সের কাছে এসে ধূমকেতু পথ বদলায় আর টেল থেকে অবশিষ্ট ডাম্প করে যায় এখানে। এভাবেই কন্ট্রোল হারিয়ে বিমান সমেত সেই বিশাল ধূমকেতুর পিঠে চড়ে এত আলোক বর্ষ দূরে এসে পড়েছে ওরা। 

বিজ্ঞানীগুলো জেনেছে নিশা প্রেগন্যান্ট, অর্থাৎ পৃথিবীতে প্রজননক্ষম মানুষের বাস। গবেষণা আর রোবক্সের জনসংখ্যা বৃদ্ধির জন্য ওরা এমন অনেক প্রজননক্ষম মানুষ ধরে আনার প্ল্যান করছে। সেই মত ওরা স্পেস সিপ লঞ্চের ব্যবস্থা করে ফেলেছে। প্রথমে ওদের কাজ হবে ওখানে পৌঁছে ট্রান্সমিটিং স্টেশন তৈরি করা। তাতে প্রয়োজন মত রিসার্চ ফেলো পাঠানো বা ফেরত আনা যাবে। তারপর সেখান থেকে প্রচুর পরিমাণ লাইফ কালেক্ট করে ট্রান্সমিট করে আনা হবে রোবক্সে। অর্থাৎ ওরা একবার পৃথিবীতে পৌঁছাতে পারলে যথেচ্ছভাবে প্রাণ কেড়ে নেবে মানুষের। একটা ভয়াবহ পরিস্থিতি হয়ে উঠবে পৃথিবীর, হয়ত পৃথিবীটাকে ধংসও করে দেবে ওরা। 

পৃথিবীটাকে ওদের হাত থেকে বাঁচাতে যেকোনো উপায়ে ওদের সেখানে পৌঁছানো থেকে আটকাতে হবে। এখানে ওদের বাধা দেওয়া যাবে না। তাই যে চারজন রোবট স্পেসসিপে যাচ্ছে, তাদের যাত্রাপথেই পোগ্রামিং চেঞ্জ করে দিতে হবে। এর জন্য সে স্পেসসিপে তাদের কোনভাবে পৌঁচ্ছাতে হবে ঠিক করেছে নিশা। 

পাহারাদার রোবটটির নতুন টাস্ক সেট করে দিয়েছে নিশা। স্পেসসিপ ছাড়ার আগের মুহূর্তে স্পেসসিপের দুটি রোবটের মধ্যে তাদের প্রাণ প্রতিস্থাপন করে দেবে পাহারাদার রোবটটি। তাদের শরীর গুলো পড়ে থাকবে এই রোবক্সে। রোবটের মধ্যে প্রাণ প্রতিস্থাপন আবিষ্কার করলেও মানব শরীরে প্রাণ প্রতিস্থাপন করার প্রযুক্তি এখনো জানে না রোবক্সের বিজ্ঞানীরাও। তাই তাদের শরীরের সাথে একটা নতুন প্রাণের শিখা ফেলে যেতে মন মানছে না নিশা-কুণালের। তবুও একাজটা তাদের করতেই হবে। 

লঞ্চার ভেইকেল থেকে স্পেসসিপ ক্যাপসুলটা আলাদা হয়ে পৃথিবীর বুকে আছরে পরার পর। ইসরো- নাশার মত গবেষণা কেন্দ্রগুলো একযোগে পরীক্ষা নিরীক্ষা শুরু করছে নিশা আর কুণালকে নিয়ে। তারা যে এই পৃথিবীরই প্রাণ বিশ্বাস করছেনা কেউই। স্পেসসিপে আসার সময় কুণাল রোবক্স রহস্যের যে তত্ব আবিষ্কার করেছে তা একরকম অবিশ্বাস্যই বটে। কুণালের মতে যেখানে যেখানে প্রাণের অস্তিত্ব নিয়ে প্রমাণ পাওয়া গেছে তা হল এই পৃথিবীর অতীত, নয় ভবিষ্যৎ। পৃথিবী ছাড়া প্রাণের অস্তিত্ব হয়ত আর কোথাও নেই। যে স্পেসসিপে তারা এসেছে সেটা একটা টাইম মেশিন মাত্র। রোবক্স আর কিছুই নয়, এই পৃথিবীরই ভবিষ্যৎ। কেউ জানেই না, সূর্যের ওপার থেকে একটা কমেট প্রবল গতিতে ধেয়ে আসছে তাদের দিকে। 

..................... 

