।।১।। 

বনোয়ারিলালের জীবনে সমস্যার শেষ নেই। এমনিতে তার তেমন কোন সমস্যা থাকার কথা নয় যদিও । নিজে বিপত্নীক হলেও ঘরে দুদুটো জোয়ান বেটা, তাদের বৌ বাচ্চা মিলিয়ে ভরভরাট সংসার। বিহারের এই গ্রামে তাদের চাষবাস, ব্যবসা এসব থেকে যা আমদানি, তাতে তাদের হেসে খেলেই চলে যায়। কিন্তু ঝামেলার শুরুওয়াত এই দুই ছেলেকে নিয়েই। তারা দুজনেই একে অন্যের চোখের বিষ, পুরা সাপ আর নেউলার মাফিক সম্পর্ক দুজনের একে অন্যের সাথে । কেউ কাউকে সহ্য করতে পারে না। আর বৌগুলোও জুটেছে সেরকম। নিজেদের মধ্যে ছোটখাটো ব্যাপারস্যাপার নিয়ে ঝগড়াঝাটি করেই চলেছে দিনরাত। এই নিয়ে বনোয়ারির এই বুডঢা বয়সেও চিন্তার শেষ নেই। সে যদ্দিন আছে ততদিন এদেরকে কোনভাবে একসাথে রাখা যাচ্ছে, কিন্তু তার চলে যাবার পর সম্পত্তি নিয়ে মারামারি কাটাকাটিতেই এদের কারো না জান চলে যায়। এখনই সম্পত্তি আর জমিন ভাগাভাগি করে দিলে ঝামেলা দূর হয় ঠিকই, কিন্তু গ্রামের বয়স্ক মাতব্বর আর ইয়ার দোস্তরা এই কাজ করতে একেবারেই না করেছে । কারণ তাতে আবার বনোয়ারির সমস্যা হতে পারে। ছেলে বৌমাদের যা মতিগতি, তাতে সম্পত্তির ভাগ একবার পেয়ে গেলে তাকে কেউই আর নাও দেখতে পারে। এ ওর ঘাড়ে চাপাবে তো সে তার ঘাড়ে। তাই সবাই পরামর্শ দিয়েছে, যাই হোক না কেন, যেমন চলছে চলতে দাও। কিন্তু ছেলেদের ঝুটঝামেলা দিন দিন বেড়েই চলেছে । আজ রাতেও জোর একচোট হয়ে গেছে ওদের মধ্যে । এই চিন্তাতেই ঘুম ধরছে না আজ বনোয়ারির । এপাশ ওপাশ করেই অনেক্ষণ কেটে গেল তার। এভাবে রাত যখন বারোটা পেরিয়ে গেল, বনোয়ারি তখন আর ধৈর্য ধরে রাখতে পারল না। মনে হল, ঘরের সামনের মাঠের ধারে কৃষ্ণচূড়া গাছটার তলায় বসে একটু হাওয়া আর একটু হুঁকো খেয়ে এলে মনটা হয়ত একটু শান্ত হবে। তাই বনোয়ারি নিজের ঘর থেকে বেরিয়ে ধীরেসুস্থে সেখানে এসে বসল। আজ পূর্ণিমা না হলেও আকাশের চাঁদ বেশ উজ্জ্বল। রাস্তাঘাট, মাঠঘাট বহু দূর পর্যন্ত পরিষ্কার দেখা যাচ্ছে। না হলে ছানি পড়া চোখ নিয়ে অন্ধকারে রাস্তা পেরোতে তার কিছুটা কষ্টই হত। তার সাথে গোদের ওপর বিষফোড়ার মত জুটেছে ডানপায়ের হাঁটুতে বাতের যন্ত্রণাটা। বনোয়ারি গাছের তলায় বসে হুঁকোয় টান দিতে দিতে ভাবছিল যে কি করা যায়। ভাবতে ভাবতে একটু হারিয়ে গিয়েছিল চিন্তার জগতে। আচমকা চোখে একটা আলো এসে পড়তেই চমকে উঠল। একটা উজ্বল কিছু আকাশ থেকে মাঠের দিকে এসে পড়ছে। বুড়ো চোখে সে একটু ভাল করে ঠাহর করার চেষ্টা করল জিনিসটাকে। হায় ভগবান, এ তো তারাখসা মনে হচ্ছে। কোথায় যেন গল্প শুনেছে যে তারাখসার সময় কেউ যদি ভগবানের কাছে কিছু প্রার্থনা করে, তা একেবারে ভগবানের কানে পৌছে যায়, আর সে যা চায় সেই ইচ্ছা পূরণ হয়ে যায়। বনোয়ারিও হুঁকোটা পাশে সরিয়ে রেখে হাত জোড় করে মনে মনে বলে উঠল, "হে ভগওয়ান, আমাকে এ সব ঝুট ঝামেলা থেকে মুক্তি দাও। " একটা হালকা শব্দ হল। বনোয়ারি চোখ খুলে দেখল, মাঠের মধ্যে জিনিসটা পড়েছে আর একটা হালকা আলো বেরোচ্ছে সেটা থেকে। ধীরে ধীরে আলোটা নিভে আসছে। উবড়খাবড় জমির ওপর দিয়েই বনোয়ারি ধীরে ধীরে এগিয়ে গেল সেটার দিকে খোঁড়াতে খোঁড়াতে, তার বাতে ধরা পা নিয়েই । জিনিসটার একটু কাছে যেতেই দেখতে পেল একটা ধোঁয়ার মত কিছু বেরিয়ে আসছে সেখান থেকে। তারাখসাতে তো এটা হতেই পারে। ওটা মনে হয় গরম আছে। ঠান্ডা হতে সময় লাগবে। কিন্তু আরো একটু এগিয়েই বুঝল যে এ ধোঁয়া গরমের ধোঁয়া নয়। এটা অন্য কিছু, একটা অদ্ভুত হালকা গুলাবি রঙ যেন সেটার। আরো একটু কাছে যেতেই তার নাকে এল এক দারুণ মিষ্টি গন্ধ। এমন সুন্দর গন্ধ সে কোনদিন কোথাও পায়নি। সে সেই গন্ধের টানেই আরো এগিয়ে যেতে লাগল সেই চিজটার দিকে। যতই এগোতে থাকল ততই যেন তার নিজেকে বেশ হালকা মনে হতে লাগল। মনে হচ্ছে যেন কোনই চিন্তা নেই, সব চিন্তা যেন ধুয়ে মুছে সাফ হয়ে যাচ্ছে এক এক করে। যেন চারিদিকে শুধু মজা হি মজা । এত আনন্দ বনোয়ারির আগে কখনো কোনদিন লাগেনি ৷ সে যতটা সম্ভব সেই গুলাবি ধোঁয়াটা টেনে নিল নিজের নাকে । তারপর বসে পড়ল সেই জিনিসটার সামনে। লম্বা একটা কালো পাথরের মতো জিনিসটা চাঁদের আলো পড়ে চকচক করছে। আর তার গায়ে ছোট ছোট অনেকগুলো ফুটো, যা দিয়ে গুলাবি ধোঁয়াটা বেরিয়ে আসছে। আজব চিজ বাপু। মনটা একেবারে তাজা করে দিল। বনোয়ারি অপলক দৃষ্টিতে তাকিয়ে রইল বস্তুটার দিকে। সেভাবেই সে বসে রইল সারারাত। সকাল বেলাতেও সেভাবেই বসে ছিল সে। তারপর , যখন সূর্য উঠে গেল মাথার ওপরে আর প্রবল রোদ মাথার তালু প্রায় ফাটিয়ে দেবার উপক্রম করতে লাগল, তখন সে ধীরে ধীরে বাড়ি গিয়ে শুয়ে পড়ল নিজের বিছানাতে । তার মাথা চিন্তাশুন্য, মনে খুশির সীমা পরিসীমা নেই, শরীরে নেই খিদে তেষ্টার কোন তাড়না। তবে শুধু সে নয়, তার গ্রামের সকলেরই আজ একই অবস্থা। 

।।২।। কতদিন হয়ে গেল, কোন মানুষ চোখে পড়েনি, মনে হচ্ছে যেন আদি-অনন্তকাল। জনহীন পথ বেয়ে আমি ঘুরেই চলেছি দিনের পর দিন, মাসের পর মাস, বছরও ঘুরতে চলল। সন্ধান করে চলেছি কোন জীবিত মানুষের, যে হতে পারে আমার সঙ্গী, যার সাথে বলা যেতে পারে আমার হৃদয়ে এতদিন ধরে জমে থাকা না বলা সব কথা। কিন্তু বলাই বাহুল্য, ব্যর্থ হয়ে চলেছে প্রতিটি উদ্যোগ, প্রতিটি অনুসন্ধান । যে শহরেই যাই, যে গ্রামেই পা রাখি, কোন জনপদেই জনমানবের কোন চিহ্ন খুঁজে পাই না। তবুও হাল না ছেড়ে সন্ধান করে চলেছি, কারণ এ ছাড়া অন্য কিছুই করার নেই আমার, কোন উদ্দেশ্য নেই এই জনশূন্য পৃথিবীতে বেঁচে থাকার। তাই এই উদ্দেশ্য তৈরি করে নিয়েছি আমি আমার মত করে। বাহনের অভাব নেই আমার, অভাব নেই বিশ্রামস্থলেরও । জনমানবহীন এই গ্রহে মৃত মানুষদের পরিত্যক্ত গাড়ি ও বাড়ি যত্রতত্র, সেগুলোর কোন দাবিদারও নেই। হিসেবমতো একক মানুষ হিসেবে আমিই এই পৃথিবীর সমস্ত সম্পত্তির উত্তরাধিকার বহন করছি।তাই আমিই সমস্ত কিছুর মালিক এখন, পৃথিবীর অধীশ্বরও বলা যেতে পারে। তাই আমার যখন যেমন প্রয়োজন পড়ে, আমি আমার ইচ্ছেমতো বাহন নিয়ে নি, কখনো রাস্তাঘাট থেকে, আবার কখনো বা কোন পরিত্যক্ত বাড়ির গ্যারাজ থেকে। জ্বালানি নেওয়ারও কোন চিন্তা নেই। পথে যেখান থেকে হোক ভরে নিলেই হল, রাস্তার ধারে তেলের পাম্প তো অফুরন্ত । এসবের জন্য আমার যাত্রা বাধাপ্রাপ্ত হয় না। খাবারের জন্য আছে বিভিন্ন বাজার ও শপিং মলে জমে থাকা প্যাকেটজাত খাদ্য, চাল ডাল ও বিভিন্ন কাঁচা শস্য, এদিক ওদিক করে একটু রান্না করে নিলেই হল। আর আছে মালিকানাহীন অসংখ্য ফলের বাগান, গৃহপালিত বিভিন্ন প্রাণী, এখন যারা গৃহহীন। রাতে বিশ্রামের জন্য আছে অসংখ্য বাড়ি, সরাইখানা, হোটেল প্রভৃতি । সবই অধিকারবিহীন। তাই আমি যেখানে খুশি যতক্ষণ খুশি থেকে যেতে পারি। ব্যবহার করতে পারি সবকিছুই বিনা বাধায়। শুধু মনুষ্যসৃষ্ট উপাদানই নয়, প্রকৃতির সমস্তকিছুই আমি উপভোগ করতে পারি এখন কারো সাথে ভাগ না করেই। নীল আকাশের পটভূমিতে আবির রাঙানো সূর্যোদয় ও সূর্যাস্তের অপরূপ রূপ, সাবলীল গতিতে বহমান নদী ও ঝর্ণার কুলকুল কর্ণমোহিনী শব্দজাল, আকাশে উড্ডীন পক্ষীকুলের মনোরম কলকাকলি, বাতাসে ভাসমান রঙিন প্রজাপতিদের রঙের মায়াজাল, এ সবই এখন আমার, শুধুই আমার। আমি নিরবচ্ছিন্ন ভাবে উপভোগ করে যেতে পারি সমস্তকিছুই, বিনা বাধায়। প্রবল একাকীত্বের প্রাথমিক অনুভূতিকে কাটিয়ে আমি এখন তাই করার চেষ্টা করছি। কিন্তু অনুভূতিকে পরিবর্তনের প্রচেষ্টা এত সহজও নয়, পুরোনো সব স্মৃতি এসে বাধা সৃষ্টি করেই চলেছে। এদের মুছে ফেলা এত সহজ নয়৷ 

উন্মুক্ত রাস্তা ধরে বাইক চালিয়ে যেতে যেতে আমি স্মৃতির সিন্দুক হাতড়ে চলেছি নিজের অনিচ্ছা সত্ত্বেও। কিভাবে এসব শুরু হল, কিভাবেই বা হল শেষ, তারই স্মৃতিচারণা করে চলেছি নিজের মনে। কারোর কিছুই করার ছিল না আসলে। পুরো মানবজাতিই ছিল সম্পূর্ণ অসহায় সেই সময় । আজ থেকে একবছর একমাস আগে যে ছোট্ট উল্কাপিণ্ডটি খসে পড়েছিল ভারতের এক গ্রামের প্রান্তরে, তার মত কিছু এর আগে পৃথিবীতে নেমে আসে নি কখনো। সমস্ত মহাকায় বিষবৃক্ষের উৎস যেমন লুকিয়ে থাকে এক ক্ষুদ্রাতিক্ষুদ্র বীজের মধ্যে, তেমনই সেই উল্কাপিণ্ডও যেন ছিল এক ভয়ংকর গরলবৃক্ষের অংকুর, যা ফুলেফেঁপে উঠে দ্রুত গ্রাস করে নিতে থাকে প্রথমে সেই গ্রামকে, তারপর আশেপাশের অঞ্চলকে, আর পর্যায়ক্রমে সমগ্র দেশ ও সমগ্র বিশ্বকে। কিন্তু কি ছিল সেই মহাজাগতিক বস্তুটির মধ্যে? 

বিজ্ঞানীরা বলেছিলেন, সে নাকি ছিল এক ভয়ংকর ভাইরাসের আঁতুড়ঘর, যা গ্রাস করেছিল সমগ্র পৃথিবীকে, আর মানবজাতিকে নিশ্চিহ্ন করে দিয়েছিল মাত্র কয়েকমাসের মধ্যে । এই ভাইরাসকে তারা ইতিহাসের ভয়ংকরতম ভাইরাস হিসেবে চিহ্নিত করেছিলেন এর অদ্ভুত কিছু বৈশিষ্টের কারণে। অন্য ভাইরাসেরা মানব শরীরে সৃষ্টি করে এক অস্বস্তিকর অনুভূতির বা যন্ত্রণার, কেউ কম, কেউ বেশি। এই কারণে দেহের ইমিউনিটি সিস্টেম এদেরকে ক্ষতিকর হিসেবে গণ্য করে আর যুদ্ধ শুরু করে এদের বিরুদ্ধে। যার ফলে মানবশরীর সুস্থ হয়ে ওঠে ধীরে ধীরে। কিন্তু এই ভয়ংকর অপার্থিব ভাইরাসটির কার্যপ্রণালী ছিল সম্পূর্ণ বিপরীত। এটি শরীরে ও মনে যন্ত্রণার বদলে তৈরি করে এক স্বর্গীয় আনন্দের অনুভূতি। মানুষের মনের সমস্ত বিষাদ দূর করে দিয়ে এক অপার্থিব হরষে ভরিয়ে তোলে তাদের মানসপট । কিন্তু একই সাথে দ্রুত শরীরকে করে তোলে দুর্বল। শরীরের সমস্ত শক্তি শুষে নিয়ে তা মানুষকে করে তোলে শুকনো এক কাঠের টুকরোর মতো। কিন্তু কোন যন্ত্রণার অনুভূতি তৈরি করে না দেহে। শারীরিক সমস্ত প্রক্রিয়া সম্পর্কে এমনকি খাদ্যগ্রহণ সম্পর্কেও জাগিয়ে তোলে সুতীব্র অনীহা।আচ্ছন্ন মস্তিষ্ককে করে রাখে এতটাই আনন্দপূর্ণ, যে এসবই বোধ হতে থাকে অপ্রয়োজনীয়, সুতরাং উপেক্ষণীয় । কথা বলা বা অন্য কোন উপায়ে ভাবপ্রকাশেও আসে প্রবল অনিচ্ছা। মানুষের স্বভাব হয়ে ওঠে প্রবল অন্তর্মুখী, যেন কোন ধ্যানমগ্ন সন্ন্যাসী। কখনো চোখ বন্ধ করে বসে থাকে, আবার কখনোবা আকাশের দিকে তাকিয়ে থাকে নির্নিমেষ নয়নে। কিন্তু সর্বদাই ঠোঁটে লেগে থাকে এক অদ্ভুত স্মিত হাসি, যেন কোন এক নিষিদ্ধ মহানন্দের অমৃতভাণ্ডারের সন্ধান পেয়েছে সে। 

এই বহুমুখী আক্রমণের ফলশ্রুতিতে অতি অল্পসময়ের মধ্যেই ঘটে মৃত্যু। কিন্তু যারা মারা যায়, তাদের মুখে থাকে না কোন যন্ত্রণার চিহ্ন, বরঞ্চ লেগে থাকে সেই সুন্দর স্নিগ্ধ হাস্যভাব, যেন এক অলৌকিক আনন্দের সাক্ষ্য বহন করেছে তাদের মৃত্যুমূহুর্ত। বিজ্ঞানীরা এইসব কারণেই এই ভাইরাসের নাম দিয়েছিলেন হ্যাপি ভাইরাস বা আনন্দ জীবাণু। তারা শেষের দিকে ধারণা করতে শুরু করেন যে এই ভাইরাস আক্রমণ করে মস্তিষ্ক সহ মানুষের সমস্ত স্নায়ুতন্ত্রকে। সুখ ও দুঃখ, যন্ত্রণা ও আরামের অনুভূতির মধ্যে কোন প্রভেদ করতে দেয় না। কিন্তু তারা কেউ খাতায় কলমে তা প্রতিষ্ঠা করে যেতে পারেন নি। কারণ, তারাও সকলে এই ভাইরাসের কবলে পড়েন অচিরেই আর তার আগেই মৃত্যুবরণ করেন। জলে স্থলে বাতাসে সর্বত্র এর অবাধ গতি, একে আটকানোর সাধ্য ও সময় কোনটাই মানুষের হাতে ছিল না। না ছিল একে আটকানোর মত কোন প্রযুক্তি, আর না ছিল কোন ঔষধ বা প্রতিষেধক। এ যেন ছিল সমগ্র মানবজাতির জন্য এক মৃত্যুপরোয়ানা, যা স্বাক্ষর হয়ে এসেছিল এই মহাবিশ্বেরই কোন এক অজানা প্রান্ত থেকে। যেসমস্ত অসুস্থ মানুষকে কোনভাবে কিছুটা কথা বলানো সম্ভব হয়েছিল ছলে বলে কৌশলে, তারা প্রত্যেকেই জানিয়েছিল যে এর থেকে আনন্দের অনুভূতি তারা না কি জীবনে কখনো পায় নি, আর এই অভুতপূর্ব আনন্দের জগৎ থেকে তারা বেরিয়ে আসতে কণামাত্র আগ্রহী নয়। এইভাবেই পৃথিবী থেকে মানবজাতি মুছে গেল মাত্র কয়েক মাসের মধ্যে। এবং শুধুমাত্র মানবজাতিই। অদ্ভুতভাবে অন্য কোন প্রজাতি বা প্রানীর ওপর এই হ্যাপি ভাইরাস বিন্দুমাত্র প্রভাব ফেলতে পারল না। তারা টিঁকে থাকল বহাল তবিয়তেই। আর কোন এক আজব কারণে বেঁচে গেলাম আমি, মানুষ হওয়া সত্ত্বেও। 

আজ রাতে যে সরাইখানাতে এসে উঠেছি সেটি বেশ ভাল, অন্তত গতরাতের থেকে তো ভালোই। এই নির্জন মরুপ্রান্তরে এর থেকে বেশি কিছু আশা করাই বৃথা। কালকের সরাইখানাতে মোমবাতি জ্বালিয়ে রাত কাটাতে হয়েছিল। আর তার কয়েকটা ঘরে ছিল পচে গলে কংকালে পরিণত হওয়া কিছু মৃতদেহ। যখন জীবাণু বাতাসে ভেসে সেখানে পৌঁছয়, তারা সেই মূহুর্তে সেই সরাইখানাতেই ছিল বোর্ডার হিসেবে, আর সেখানেই অসুস্থ হয়ে মৃত্যুবরণ করে শেষ পর্যন্ত। তবে আজকের এই সরাইখানাতে পরিস্থিতি এতটাও খারাপ নয়। এখানে মৃতদেহের সংখ্যা অনেক কম, খালি ঘরের অনুপাতও বেশি। হয়ত এটা আরো প্রত্যন্ত বলেই লোকজনের আনাগোনা অনেক কম ছিল । আর তুলনামূলক ভাবে প্রত্যন্ত হওয়ায় কিছুটা বাধ্য হয়েই এটিকে স্বয়ংসম্পূর্ণ করে গড়ে তুলতে হয়েছিল। তাই জেনারেটর ইত্যাদির সুযোগসুবিধে এখানে আছে । অনেক কষ্ট করে বহুদিনের অব্যবহৃত জেনারেটরটি চালিয়ে সব আলো জ্বালিয়ে একটা খালি ঘরে এসে উঠলাম আমি । একটু ঝাড়পোঁছ করে নিয়ে পরিষ্কার পরিচ্ছন্ন হয়ে বসলাম। মুঠোফোনে চার্জ দিয়ে নিলাম। পরীক্ষা করলাম কোন টাওয়ার পাওয়া যায় কি না। যথারীতি কিছুই পেলাম না। মনুষ্যসৃষ্ট সমস্ত পরিকাঠামোই ধ্বংস হয়ে গেছে সম্পূর্ণভাবে। যোগাযোগ ব্যবস্থা থেকে শুরু করে বিদ্যুৎব্যবস্থা, পরিবহন ব্যবস্থা সব শেষ মানুষের সাথে সাথেই। তবুও আশায় বাঁচে চাষা। সব জায়গাতেই একবার করে পরীক্ষা করে নিচ্ছি সব কিছুই। যদি কিছু মানুষ বেঁচে থাকে কোথাও, বিচ্ছিন্ন দ্বীপের মত। সেক্ষেত্রে হয়ত কিছু সিস্টেম চালু থাকলেও থাকতে পারে, আর তার সন্ধান পেলেই আমি আবার আসতে পারব সভ্যতার সংস্পর্শে। কিন্তু প্রতিবারই হতাশ হতে হয় নিজের একাকীত্বের বারংবার প্রমাণ পেয়ে। কিন্তু এই হতাশা এখন অভ্যাসে পরিণত হয়ে গেছে। তাই যন্ত্রের মতই আমি প্রতিবারই সন্ধানপ্রক্রিয়া সম্পন্ন করি, সুযোগ পেলেই। আমার অনুসন্ধানের পরবর্তী ধাপ হল হ্যাম রেডিও, যা আমি সাথে নিয়ে ঘুরে বেড়াই সর্বত্র। বসলাম সেটা নিয়ে। যদি কোথাও কোন একাকী মানুষ বেঁচে থাকে আমার মতো, যে বর্তমান পরিস্থিতিতে বৃহত্তর পরিকাঠামোর সুবিধা থেকে বঞ্চিত, কিন্তু তার যদি প্রযুক্তি সম্পর্কে কিছুটা ধারণা থাকে, তা হলে সেও হয়ত এই পদ্ধতি ব্যবহার করতে পারে। সেক্ষেত্রে তার সাথে যোগাযোগ হয়ে যেতে পারে। কিন্তু এখানেও কোন আশা অপেক্ষা করছিল না আমার জন্য । আমি হ্যাম রেডিও বন্ধ করে উঠে গিয়ে শুয়ে পড়লাম বিছানাতে। বিছানাটা ছিল খোলা জানালার একেবারে ধার ঘেষে । আমি জানালা দিয়ে তাকালাম আকাশের দিকে। রাতের হালকা শীতল সমীরণ ঘরের মধ্যে ঢুকে শরীর জুড়িয়ে দিচ্ছে। তারাভরা পরিষ্কার আকাশে জোনাকির দলের মত নক্ষত্ররাজি যেন আজ উদাস দৃষ্টিতে তাকিয়ে আছে এই হতভাগ্য গ্রহটির দিকে। যেন তারা বুঝতে পারছে যে ভবিষ্যতে তাদের অবস্থাও হতে চলেছে এই গ্রহটির অধিবাসীদের মতই। একসময় যেমন মনে হত যে মানবসভ্যতা অমর, কিন্তু তাও যেমন তলিয়ে গেল মহাকালের মহাসমুদ্রে, তেমনই এই নক্ষত্রময় মহাকাশের সকল নক্ষত্রও নির্বাপিত হবে এক এক করে, কোন একদিন, কোন এক নির্মম মুহুর্তে । কালের কোন এক অতল গহ্বর গ্রাস করবে তাদের সকলকেই। শেষের দিকে হয়ত পড়ে থাকবে হাতেগোনা কিছু ভাগ্যহীন তারা, আমার মতোই তারা বয়ে বেড়াবে অমরত্বের অভিশাপ কিছুকাল। কিন্তু অমরত্ব কি আসলে মৃত্যুরই এক ছদ্মবেশ নয়? হয়ত মৃত্যুর নিষ্ঠুরতম মুখোশ এই অমরত্ব, যা শরীরকে করে তোলে অমর, কিন্তু মনকে মেরে ফেলে পুরোপুরি। কিন্তু এই মুখোশও খসে পড়বে হয়ত একদিন। তাই বেঁচে যাওয়া এইসব তথাকথিত অমর নক্ষত্রও অদৃশ্য হয়ে যাবে ধীরে ধীরে। বিগ রিপ ধ্বংসের দিকে নিয়ে যাবে সমস্ত কিছুকেই। পড়ে থাকবে নিঃসীম মহাশুন্য। ছোটবেলায় বাংলা শিক্ষকের মুখে শোনা সেই বিখ্যাত কবিতা মনে পড়ছে আবার, "জন্মিলে মরিতে হবে, অমর কে কোথা কবে, চিরস্থির কবে নীর হায়রে জীবন নদে! " 

কখন যে চোখ লেগে গিয়েছিল খেয়াল নেই, আচমকাই ঘুম ভেঙে গেল এক ভয়ংকর মূর্তির দর্শনে। সেই মূর্তি যেন নরকের প্রতিভূ। অসংখ্য চোখ আর হাত বিশিষ্ট, একাধিক মাথার সমন্বয়ে নির্মিত সেই মূর্তি ধীরে ধীরে এগিয়ে আসছিল আমার দিকে, যেমন আসে প্রায় প্রতিদিনই রাতে, আর ভাঙিয়ে দেয় আমার ঘুম। উঠে বসলাম আমি। অনেকদিন ধরেই এই স্বপ্ন আমি দেখে চলেছি। প্রথম প্রথম আতংকিত হতাম। এখন আর হই না। বরঞ্চ আশা করি, কোন একদিন ওই ভয়াল ভয়ংকর বিগ্রহ সত্যিই আসবে আমার কাছে। ঘুচিয়ে দেবে আমার একাকীত্ব। আর এটাই যদি মৃত্যুর চেহারা হয়, তাতেও আমার কোন আপত্তি নেই। অমরত্বের এই অভিশুপ্ত জীবনের প্রতি আমি নির্মোহ হয়ে পড়েছি বহুদিন। 

কিন্তু আমি কেন অমর? কিভাবেই বা এত শক্তি এল আমার মধ্যে? আমি কি সত্যিই অমর, না কি কোন ভাবে ভাইরাসের হাত থেকে বেঁচে যাওয়াতে আমার মধ্যে তৈরি হয়েছে এই ভ্রান্ত ধারণা ? এসব প্রশ্নের উত্তর খোঁজার চেষ্টা করেছি বহুভাবে। করেছি কিছু পরীক্ষানিরীক্ষাও। কিন্তু গুলিয়ে গেছে খুজতে গিয়ে। যেমন জঙ্গলের মধ্যে দিয়ে যাবার সময়, পড়েছিলাম বুনো হাতির পাল বা সিংহের দলের মুখোমুখি । পালানোর চেষ্টা করিনি। দেখতে চেয়েছিলাম যে আমার বেঁচে যাওয়াটা কি শুধুই আমার ইমিউনিটি সিস্টেমের কৃতিত্ব, না কি আমার মধ্যে সত্যিই আছে কোন অলৌকিক ক্ষমতা ? আমাকে অবাক করে দিয়ে হাতির পাল বা সিংহের দল আমাকে পেরিয়ে চলে গেছে। স্পর্শও করে দেখেনি আমায়। হতে পারে এগুলো ছিল কাকতালীয় ঘটনা। হয়ত সেসময় সিংহের দলের পেট ছিল খাদ্যে পরিপূর্ণ, আর হাতিদের মাথাও ছিল শান্ত। বুনো জন্তু মানেই সে সর্বদা হাতের কাছে যা পাবে সব কিছুই তছনছ করে দেবে, এমন ধারণা সর্বৈব ভুল। কিন্তু এসবের ফলে আমি ধীরে ধীরে হয়ে পড়েছি আরো ভয়হীন, নিরাবেগ। আর হয়ে পড়েছি কিছুটা চঞ্চলমতিও। যমেরও অরুচি বলে একটা কথা আছে বাংলা ভাষায়। আমি কি তবে তাই ? হে ভগবান? কবে সত্যিই দেখা পাব আমি সেই মূর্তির ? অথবা মৃত্যুর? 

আবার আমি ঘুমিয়ে পড়েছিলাম। বেশ গভীর ঘুম। কিন্তু এবার ঘুমটা ভাঙল তীব্র এক শব্দে। চোখ খুলে দেখি চারিদিকে আলোয় আলো। সকাল হয়ে গেল তাহলে? কিন্তু শব্দটা কিসের? আমি ঘড়ি দেখলাম। সবে রাত আড়াইটে। সে কি, তাহলে এত আলো কিসের, যা দিন বলে ভ্রান্তি তৈরি করছে ? জানলা দিয়ে তাকালাম বাইরে। আলোয় ভেসে যাচ্ছে চতুর্দিক। আর তার সাথেই একটা টানা তীব্র শব্দ। যেন কয়েকটা বিমান একসাথে নিজেদের ইঞ্জিন চালু করে দিয়েছে। আমার মনে প্রবল এক আশার সঞ্চার হল । তাহলে কি মানবসভ্যতা পুরোপুরি ধ্বংস হয়ে যায় নি এখনো? টিঁকে আছে কোনভাবে? কিন্তু জানালা দিয়ে বেশি কিছু বোঝা যাচ্ছে না। তাই কানে আঙুল চাপা দিয়ে আমি বেরিয়ে এলাম সরাইখানার বাইরে। আর যা দেখলাম তাতে আমার চক্ষু কপাল পেরিয়ে মাথায় ওঠার উপক্রম হল। সরাইখানার পাশে ছিল এক বিশাল উন্মুক্ত প্রান্তর। সেখানে অবতরণ করছে এক অদ্ভুত দর্শন যান। দেখে তো মহাকাশযানই মনে হচ্ছে। হায় ভগবান! এই জীবনে আর কত অবিশ্বাস্য ঘটনার সাক্ষী হব আমি? মহাজাগতিক জীবাণু, তার কারণে সমস্ত মানবজাতির মহাবিলুপ্তি, নিজের অলৌকিক অমরত্ব, আর এখন এই গল্পে পড়া অদ্ভুতদর্শন ইউ এফ ও? এরপর কি অপেক্ষা করছে? আর এই যান টা গোটা পৃথিবী ছেড়ে এখানেই বা অবতরণ করছে কেন? আমার জন্যই কি? আমি মন্ত্রমুগ্ধের মত তাকিয়ে রইলাম সেই অপার্থিব বাহনটির দিকে। ধীরে ধীরে প্রচুর ধুলো আর বাতাস উড়িয়ে সেটি শুন্য থেকে মাটি স্পর্শ করল । তারপর তার আওয়াজ থেমে গিয়ে চারপাশে আবার নেমে এল সেই অপার নিস্তব্ধতা। যানের বেশিরভাগ আলোই, যা সম্ভবত অবতরণের সময় চারপাশটা ভাল করে দেখার জন্য জ্বালানো হয়েছিল, সব বন্ধ হয়ে জ্বলে থাকলে নীচের অংশের কিছু । আবার সরাইখানার চারপাশে ফিরে এল পুরনো সেই আলোআঁধারি পরিবেশ। এতক্ষণের শব্দব্রহ্ম আর আলোকমেলা শেষে এই নীরবতা আর আঁধার যেন পূর্বাপেক্ষা গভীরতর রূপ পরিগ্রহ করল। সব থিতিয়ে যাবার পর একটা যান্ত্রিক আওয়াজ এল যানটি থেকে। তার নীচের দিকের একটি দরজা খুলে গেল, আর নেমে এল একটি সিঁড়ি। দরজার মুখে এসে দাড়ালো এক অদ্ভুতদর্শন মূর্তি। একাধিক তার মাথা, প্রত্যেক মাথায় অনেকগুলি করে চোখ আর ছোট বড় মিলিয়ে অন্তত গোটা কুড়ি হাত বেরিয়ে আছে শরীরের বিভিন্ন অংশ থেকে। স্পেসস্যুট পরিহিত এই প্রানীকে দেখেই আমি পিছিয়ে এলাম কয়েক পা। এ তো অবিকল আমার স্বপ্নে বা দুঃস্বপ্নে দেখা সেই ভয়ংকর প্রাণীটি। প্রানীটি সিঁড়ি বেয়ে নেমে মাটির ওপর দুলে দুলে হাঁটতে হাঁটতে এগিয়ে আসছে আমার দিকে, আর আমি এক পা এক পা করে পিছিয়ে চলেছি। কিন্তু হঠাৎ করেই আমি থেমে গেলাম, কারণ আমার মনে তখন এক অন্যরকম চিন্তা খেলে গেল। আসুক না প্রাণীটি, ক্ষতি কি ! আমিও তো তাই চেয়েছিলাম। দেখাই যাক না কি করে সেটি। বেশি কিছু হলে না হয় মৃত্যু হবে ! তাতে তো সমস্যা কিছু নেই। নির্জন এই পৃথিবীতে একা একা বেঁচে থাকাটাই বরঞ্চ আরো অনেক বড় সমস্যা। আমি তাই দাঁড়িয়ে গেলাম। 

বিরাটকায় বিকট প্রানীটি ধীরে ধীরে আমার সামনে এসে দাড়াল। তার সমস্ত চক্ষু দিয়ে আমায় ভালভাবে নিরীক্ষণ করল কিছুক্ষণ। সে কি ভয়ংকর নারকীয় দৃষ্টি। যেন সম্পূর্ণ নরক উঠে এসেছে আমার সামনে। তারপর আমার আরো কাছে এগিয়ে এলো সে। আর তার সমস্ত হাত এক এক করে শুন্যে তুলল। আমি চোখ বন্ধ করলাম । বুঝলাম আমার অন্তিম মুহুর্ত উপস্থিত, এবার তার সমস্ত হাতের শক্তি প্রয়োগ হতে চলেছে আমার ওপর, একত্রে। কিন্তু না। কিছুই হল না। আমি চোখ খুললাম। আর খুলেই চমকে গেলাম। প্রানীটি নিজের শরীরকে অদ্ভুত ভাবে বাঁকিয়ে চুরিয়ে শরীরের বিভিন্ন অংশ থেকে বেরিয়ে আসা কুড়িখানা হাতকে একত্রিত করে একবিন্দুতে নিয়ে এসেছে। আর যে অদ্ভুত ভঙ্গিমার সৃষ্টি সে করেছে তা দেখেই সব ভয় আমার মুহুর্তের মধ্যে উধাও হয়ে গেল। পৃথিবীবাসী হিসেবে এই অদ্ভুত ভঙ্গিমার অর্থ কাউকে বলে দিতে হয় না। এর নাম প্রণাম। 

আমি অবাক হয়ে প্রাণীটির দিকে তাকিয়ে রইলাম। প্রাণীটি এবার নিজের একটি মাথার মধ্যে থাকা একটি মুখকে নাড়িয়ে কথা বলতে লাগল এক নূতন ভাষায়। কিন্তু অদ্ভুত ব্যপার হল এই যে তার ভাষা বুঝতে আমার কোন সমস্যাই হল না। আমি বুঝতে পারলাম যে সে বলছে, "প্রণাম প্রভু। আপনার পরবর্তী নির্দেশ বা ইচ্ছে কি বলুন। পালন হবে। " বিস্ময়ে আমার মুখ দিয়ে কথাই বেরোল না কিছুক্ষণ। আর যখন বেরোল তা বেরোল সেই নতুন ভাষাতেই। আমি সাবলীলভাবেই বলে উঠলাম, "প্রভু কে? প্রভু বলছ কেন আমায়? " অদ্ভুত মূর্তি বলে উঠল, "কারণ আপনি আমার প্রভু। সবার প্রভু। আপনার ইচ্ছেতেই সব কিছু হয়েছে। আর হবেও। " "তুমি কে? " "আমি শয়তান, প্রভু। আপনার একান্ত অনুগত ভৃত্য। আপনার অল্টার ইগো। আপনি যে সব কাজ নিজে করতে পারেন না, কিন্তু যে গুলো করা প্রয়োজন বলে অনুভব করেন, এমনকি নিজেকেও অনেকসময় জানতে দিতে চান না যে কাজগুলো আপনারই ইচ্ছেতে হচ্ছে, সে সব কাজই আমি সম্পন্ন করি প্রভু, আপনার হয়ে। " "মানে? আপনি কি বলছেন আমি কিছুই বুঝতে পারছি না। আপনি আমাকে প্রভু বলছেনই বা কেন? আমি কে? " আমি প্রবল দ্বিধাগ্রস্ত কন্ঠে জিজ্ঞাসা করলাম। "আপনি তো স্বয়ং সৃষ্টিকর্তা প্রভু। আপনিই তো ঈশ্বর। এই সবকিছুই আপনার সৃষ্টি। আপনি আমার অল্টার ইগো প্রভু। দুইয়ে মিলে আমরা সম্পূর্ণ । " ধীরে ধীরে আমার মাথায় কিছু হচ্ছে, যেন অনেক রহস্যের জট খুলে যাচ্ছে। মানুষ যেমন তার জীবনের অনেক ঘটনাই ভুলে যায় পুরোপুরি ভাবে, কিন্তু আবার উপযুক্ত স্থান, পরিবেশ বা ব্যক্তির সংস্পর্শে আবার তার মনে পড়ে যায় সবকিছু, আমারও যেন ধীরে ধীরে মনে পড়তে লাগল সবকিছু। আমি চোখ বন্ধ করে বলে উঠলাম, "হ্যাঁ। মনে পড়ছে সব ধীরে ধীরে। আমি মহাজগতে চেতনার উন্মেষ ঘটিয়েছিলাম। সৃষ্টি করেছিলাম প্রানীকুল, উদ্ভিদকুল। তারপর তাদের ছেড়ে দিয়েছিলাম নিজেদের মত। কিন্তু কালক্রমে এদের অনেকেই হয়ে উঠেছিল অসুখী, তারা তাদের নিজেদের সমস্যার সমাধানে অপারগ ছিল। তাই আমার কাছে তারা বারবার সমাধান চাইত। সৃষ্টিকর্তা হিসেবে আমি আমার দ্বায়িত্ব অস্বীকার করতে পারিনি। তাই উদ্যোগী হয়েছিলাম তাদের সমস্যা সমাধানে। কিন্তু সমাধানের জন্য যেটা আগে দরকার তা হল সমস্যাটাকে ভাল করে বোঝা। তার কারণটাকে ধরা। " আমি থামলাম। শয়তান ধরল, "হ্যাঁ প্রভু। আর এই গ্রহে একমাত্র যে প্রানী আপনার অস্তিত্ব অনুভব করেছিল আর আপনার আধিপত্য মেনে নিয়েছিল, তারা হল মানুষ। পৃথিবীতে একমাত্র তারাই আপনার কাছে বিভিন্ন উপায়ে নিজেদের সমস্যা তুলে ধরার চেষ্টা করত। তাই আপনি আমাদের তথ্যভাণ্ডারে পৃথিবী থেকে জমা হওয়া সব তথ্য বিশ্লেষণ করে সিদ্ধান্ত নিয়েছিলেন যে আপনি মানবরূপে এই পৃথিবীতে এসে তাদের মধ্যে থেকে, তাদের সাথে মিশে তাদের সমস্যার বাস্তবতা, গুরুত্ব ও প্রকৃত কারণ অনুধাবনের চেষ্টা করবেন প্রথমে। আপনার গবেষণাগারে মনুষ্যশরীর সৃষ্টি ও তার মধ্যে আপনার চেতনার অন্তর্ভূক্তি এবং তারপর পৃথিবী গ্রহে তার প্রেরণ, এসবই ছিল এই পরিকল্পনার অংশ৷ " আমিও চোখ বন্ধ করে স্বগতোক্তির ভঙ্গিতে বলে উঠলাম, "হ্যাঁ। তারপর কেটে গেছে কয়েকশো বছর৷ ধীরে ধীরে মানব শরীরের ও মানব মস্তিষ্কের গঠনগত সীমাবদ্ধতার ফলে পুরনো সব মহাজাগতিক স্মৃতি মুছে যেতে থাকে আমার, আর আমার ধারণা হয় যে আমিও সাধারণ এক মানুষ। আমার আসল মহাজাগতিক চেতনার স্মৃতি গুলোকে মনে হতে থাকে স্বপ্ন। তাই আমার অল্টার ইগো অর্থাত তোমাকে আমি স্বপ্নে দেখতে থাকি। " শয়তান বাধা দিল, "এই অনুভূতিতে ভুল কিছু নেই প্রভু। গবেষণাগারে আপনার মানবরুপ সক্রিয় হয়ে ওঠার সাথে সাথেই আপনি শরীর ও মনের দিক দিয়ে সত্যিই এক মানুষে পরিণত হয়ে যান। কোন প্রাণীর বা জীবের ক্ষেত্রেই সাধারণ অসাধারণ বলে কিছু নেই৷ এই মহাবিশ্বের সকল বাসযোগ্য গ্রহের যে কোন প্রানীর শরীরই আসলে এক জৈবিক যন্ত্র ব্যাতিরেক আর কিছু নয় । আপনি যেকোন প্রানীতেই পরিণত হোন না কেন, সাথে সাথে তার শারীরিক ও মানসিক সীমাবদ্ধতা গুলোকেও আপনাকে মেনে নিতেই হবে।" আমিও আবার শুরু করলাম, "হ্যাঁ। আর এই পরিকল্পনার উদ্দেশ্যটাও তো ছিল আমার নিজেকে সাধারণ মানুষেই পরিণত করা। কিন্তু যেহেতু আমার শরীর তৈরি হয়েছিল আমাদের অত্যুন্নত গবেষণাগারে, অত্যাধুনিক প্রযুক্তির সাহায্য নিয়ে, তাই আমার শরীর অন্যান্য মানুষদের থেকে কিছুটা শক্তিশালী ছিল। অনাক্রম্যতা শক্তি বা ইমিউনিটি সিস্টেম ছিল বেশ কিছুটা বেশি। তাই এই আনন্দ ভাইরাসে আমার কোন ক্ষতিই হয়নি। তবে মস্তিষ্কের দিক দিয়ে বলতে গেলে, কিছু স্মৃতি মুছে তো যাবেই সময়ের সাথে সাথে। কিন্তু উপযুক্ত পরিবেশে সেগুলো ফিরিয়ে আনা কোন ব্যাপার নয়, যেমন এখন সব ফিরে আসছে। " "হ্যাঁ। আর যখন আপনি এখানে ছিলেন, তখন তথ্যভাণ্ডার থেকে অন্যান্য সব মানুষের তথ্য ছাড়াও আপনার সমস্ত চিন্তাভাবনা, বিশ্লেষণ - এ সবই আপনার মহাচেতনার আরেক অংশ, অর্থাত আমি প্রতিনিয়তই নজরে রাখতাম। যখন বুঝলাম আপনি সিদ্ধান্তে উপনীত হয়েছেন, কারণ খুঁজে পেয়েছেন সমস্যার, তখনই আমার আর সমাধান খুঁজে পেতেও বিন্দুমাত্র সময় লাগে নি। আপনার শুভচেতনা, আপনার ভাবমূর্তি আপনাকে এই সমাধান প্রয়োগে বাধা দিত। কিন্তু আমি শয়তান, আমার এসবের বালাই নেই। তাই আপনার হয়ে আমিই কাজটা সেরে দিলাম, যেমন আপনার সব অপ্রিয় কাজ সেরে দিই। " "হ্যাঁ। কি ছিল বলতো মূল কারণটা? " "প্রভু৷ মানবজাতি নিজেই নিজের সমস্ত সমস্যার কারণ। সেই মুহুর্তে মানুষের শারিরীক সমস্যার থেকেও বড় সমস্যা হয়ে উঠেছিল মানসিক। অন্য কোন প্রানীর এত সমস্যা নেই। প্রকৃতপক্ষে তাদের কোন সমস্যাই নেই। কিন্তু মানুষের সমস্যা সীমাহীন, কারণ তাদের চাহিদাও সীমাহীন। তাদের একটা সমস্যার সমাধান হলেই তারা নতুন কোন চাহিদার জন্ম দেয়, তার তা পূরণ না হওয়া অব্দি নিজের জীবনকে সমস্যাসংকুল ভাবতে শুরু করে। আর তার চারপাশের মানুষ ও প্রানীকুলের মধ্যেও এই সমস্যার অনুভূতিকে জাগিয়ে তোলে। এই ভাবেই সব চলতে থাকে ক্রমান্বয়ে, আর মানবজাতির সমস্যা চক্রবৃদ্ধিহারে বাড়তেই থাকে। তাদের এই সীমাহীন লোভ আর তজ্জনিত সৃষ্টি হওয়া সমস্যার সমাধানের উদ্দেশ্যেই সবুজ মুছে যায় প্রকৃতির বুক থেকে, বিলুপ্ত হয় হাজারে হাজারে উদ্ভিদ ও প্রানীদের দল, যুদ্ধবিগ্রহে মারা যায় কোটি কোটি মানুষ। কিন্তু তাতেও তাদের সমস্যার সমাধান হয় না, উলটে বেড়েই চলে। সেই মুহুর্তে মানুষের আর সমাধানেও চলছিল না। তারা তখন দলে দলে চাইতে শুরু করেছিল আরো বড় কিছু, যার নাম মুক্তি। তারা হাত পাততে শুরু করেছিল তাদের বিভিন্ন দেবতাদের কাছে, মুক্তির জন্য। এদের কষ্ট আপনারও সহ্য হচ্ছিল না আর। আপনিও তাদের হয়ে নিজের মনেই বারবার বলেছিলেন, মুক্তি দিতে এদের। কিন্তু এদের একজনকে মুক্তি দিলে তো হবে না প্রভু, বাকিরা মিলে এই অশান্তিযজ্ঞ, অসুখের এই উপাসনা চালিয়েই যাবে যুগযুগ ধরে । তাই মুক্তি দিতে হলে সকলকে একসাথে দিতে হবে। সেই কারণে আমি আয়োজন করেছিলাম সেই মহামুক্তির, এক উল্কাপিণ্ড রূপে, যা এসে পড়েছিল পৃথিবীতে আজ থেকে একবছর একমাস আগে, এরকমই এক রাতে। " 

।।৩।। 

মহাকাশযানটি পৃথিবীর বায়ুমন্ডল থেকে বেরিয়ে এসেছে। আমি আর শয়তান মুখোমুখি বসে গভীর আলোচনায় নিমগ্ন। সামনে রাখা আছে এক দাবার বোর্ড, মহাকাশে খেলার উপযুক্ত করে যা বানানো। তবে এটা চৌষট্টি ঘরের দাবা নয়, যা মানুষ হিসেবে খেলতে অভ্যস্ত ছিলাম। এটি আরো অনেক জটিল, যেখানে আটের বদলে ষোলটি করে ঘর দুদিকেই আর প্রতি পক্ষেই আছে রাজা মন্ত্রী সহ ষোলটি বিশেষ ক্ষমতা সম্পন্ন ঘুঁটির সাথে ষোলটি করে সৈন্য। 

"এবার আমাদের গন্তব্য কোথায় ?" প্রশ্ন করলাম আমি। 

"এখান থেকে সাড়ে তিন হাজার আলোকবর্ষ দূরের এক গ্রহে এক উন্নত সভ্যতা আছে।" শয়তান বলে, "তারা শান্তিপ্রিয় জাতি হিসেবেই পরিচিত ছিল কয়েকশ বছর আগে পর্যন্তও। কিন্তু হঠাৎ করেই পটপ্রিবর্তন ঘটে।তিনশো বছর আগে তারা তাদের সৌরমণ্ডলেরই অন্য এক গ্রহে উপনিবেশ স্থাপন শুরু করে। এদিকে সেই উপনিবেশ শক্তপোক্ত হতেই তাদের পুরনো গ্রহে হঠাৎ করেই শুরু হয় প্রাকৃতিক বিপর্যয়, যার জন্য তাদের অর্থনীতি, খাদ্য ও শাসন ব্যবস্থা ভেঙে পড়তে থাকে। এই অবস্থায় দ্বিতীয় গ্রহের উপনিবেশ গুলি সুযোগ বুঝে শুরু করে বিদ্রোহ, স্বাধীনতার জন্য। কিন্তু এই অবস্থায় প্রথম গ্রহ যদি উপনিবেশ গুলির ওপর নিজেদের অধিকার ছেড়ে দেয়, তা হলে তারা না খেতে পেয়ে মরবে। তাই এখন তাদের মধ্যে শুরু হয়েছে প্রবল যুদ্ধবিগ্রহ৷ " 

"তারা কি মুক্তি চাইছে? " গম্ভীর গলায় জিজ্ঞাসা করলাম আমি। 

"হ্যাঁ। তাদের অনেকেই অতিষ্ঠ হয়ে মুক্তি চাইছে। " 

"তাহলে কি আমরা এবার সেই গ্রহেই যাব? " প্রশ্নের পর প্রশ্ন আমার । 

"হুমম। যাওয়া যেতে পারে। তবে মুশকিলটা হল, তারা জাতিগত ভাবে নাস্তিক। অধিকাংশ প্রানীই ভগবান বা এইজাতীয় কোন অস্তিত্বে বিশ্বাস করে না। তারা মুক্তি চাইছে তাদের নেতা, বিজ্ঞানী এদের কাছে। তাদের জ্ঞান ও প্রযুক্তির মাধ্যমে খুজছে তাদের সমস্যা থেকে চিরকালীন মুক্তির উপায়। " 

"হুমম। তা হলে থাক। নাস্তিকদের নিজেদের ভাগ্য নিজেদেরই গড়তে হবে, নিজেদের সমস্যাও নিজেদেরই সমাধান করতে হবে। মহাজাগতিক নিয়ম অনুযায়ী আমরা তাদের ব্যাপারে নাক গলাতে পারি না। " আমার একটা ঘুঁটি এগিয়ে দিলাম আমি। 

"জানি প্রভু। তাই তো বললাম। " শয়তানও দ্রুত একটা ঘুঁটি এগিয়ে দিল প্রত্যুত্তরে। দাবা খেলায় শয়তানের পারদর্শিতা প্রশ্নাতীত। 

"তাহলে কি করণীয় এখন? " আমি দাবার বোর্ডে নতুন কি চাল দেওয়া যায় ভাবছি। খেলাটাতে আমার অবস্থা খুবই খারাপ। 

"প্রভু। ওখান থেকে আরো কিছুটা দূরে প্রায় চারহাজার আলোকবর্ষ দূরে আরেক গ্রহ আছে। ওখানকার অবস্থা কিছুটা পুরনো পৃথিবীর মত। তারাও নিজেদের সৃষ্ট জালে আবদ্ধ হয়ে হাঁসফাঁস করছে আর মুক্তিপ্রার্থনা করে চলেছে। আর তারা আপনার অস্তিত্বেও প্রবল বিশ্বাসী। " 

"তাহলে তুমি কি বলছ যে সেখানেও পৃথিবীর মতই কিছু করা হোক। " দাবার বোর্ডের দিকে আমি আর তাকাতে পারছি না। আমার রাজার অবস্থা সত্যিই খুব খারাপ। 

"হ্যাঁ প্রভু। " শয়তান আরেকটা মোক্ষম চাল দিল। 

"কিন্তু এ ছাড়া কি অন্য কোন উপায় নেই? " আমি অসহায় ভাবে জিজ্ঞাসা করলাম। 

"প্রভু, একবার জানালা দিয়ে বাইরে দৃষ্টিপাত করুন। দেখুন এই পৃথিবীকে। কয়েকবছর আগে পর্যন্ত এই পৃথিবীর কি করুণ অবস্থা ছিল, আর আজ মাত্র একবছরের মধ্যে কি আমূল পরিবর্তন ঘটেছে এই গ্রহে। এখানে এখন না ঘটে কোন যুদ্ধবিগ্রহ, না ঘটে অকারণ রক্তপাত। সারা পৃথিবী আবার নির্মল শ্যামল বৃক্ষরাজিতে ছেয়ে গেছে। বিলুপ্তপ্রায় প্রাণীগুলির অধিকাংশেরই সংখ্যাবৃদ্ধি পেয়ে তারা এখন আবার স্বমহিমায় বিরাজমান। অন্যান্যদেরও একমাত্র অভিযোজনে পরিবর্তিত হওয়া ছাড়া আর কোন কারণে, অন্য কোন প্রজাতির অতিরিক্ত লোভ বা সমস্যার কারণে বিলুপ্ত হবার কোন সম্ভাবনা নেই। আর এসবই সম্ভব হয়েছে শুধুমাত্র একটি প্রজাতির অবলুপ্তির ফলে প্রভু। তা হল মানুষ। যারা কিনা দাবী করত যে তারাই হচ্ছে এই গ্রহের সব থেকে উন্নত প্রাণী।" 

আমি তাকিয়ে আছি এই বিশ্বসংসারে আমার দেখা সবচেয়ে সুন্দর গ্রহটির দিকে। এই মহাবিশ্বে প্রাণ ধারণের উপযুক্ত গ্রহ আরো অনেক আছে। কিন্তু বিভিন্ন রঙ ও রূপের সমাহারে পরিপূর্ণ এরকম অপরূপ গ্রহ আর নেই। কিন্তু এই গ্রহ তার সৌন্দর্য্য, তার রূপ রস গন্ধ হারিয়ে ফেলছিল ধীরে ধীরে, শুধু এক আত্মঘাতী প্রজাতির জন্য। এই সমস্যা শুধু এই গ্রহেই নয়, অধিকাংশ গ্রহতেই, যেখানে উন্নত সভ্যতা আছে বা গড়ে উঠছে, প্রায় সকল স্থানেই একই অবস্থা। কোন একটা প্রজাতি বিজ্ঞান ও প্রযুক্তির সাহায্য নিয়ে হয়ে উঠছে উন্নততর আর শক্তিশালী, আর সেই শক্তির প্রয়োগে খুঁড়ে চলেছে নিজেদেরই কবর। আবার নিজেদের সমস্যার জালে নিজেরাই জড়িয়ে সেখান থেকে মুক্তির জন্য কান্নাকাটি করছে আমার কাছে। তাই আমারই বা উপায় কি মহামুক্তির আয়োজন করা ছাড়া, আর সেজন্য তো আমাকে আমার অল্টার ইগোর শরণাপন্ন হতেই হবে, আমি নিজে তো আর এমন মহাপাপ করতে পারি না, কাউকে দিয়ে করাতে হবে। শয়তানকে হারানোর জন্য আমি বিভিন্ন রকম যুক্তি ভাবতে শুরু করলাম। কিন্তু শেষ পর্যন্ত নিশ্চিত হলাম যে শয়তানই ঠিক । আত্মঘাতী প্রজাতিগুলি শয়তানকে যুক্তিতে হারানোর মত কোন উপায়ই আমার কাছে রাখেনি, রাখছে না। 

"কিস্তিমাত।" শয়তান বলে উঠল। তার বহুমুখী আক্রমণের সামনে আমার রাজা মন্ত্রী সকলেই পর্যুদস্ত। বাঁচার কোন উপায় নেই আর। 

আমাকে আর শয়তানকে নিয়ে মহাকাশযান উড়ে চলল। পিছনে রেখে গেল সম্পূর্ণ মানববিহীন এক সুখী সমস্যাহীন পৃথিবী। আর রেখে গেল পৃথিবীর শেষ মানুষটির নির্জীব নিথর মৃতদেহ, মরু অঞ্চলের এক সরাইখানার মধ্যে। শরীর থেকে তাকে মুক্তি দেওয়া হয়েছে রাত ঠিক আড়াইটের সময়৷ 

।। শেষ ।। 

