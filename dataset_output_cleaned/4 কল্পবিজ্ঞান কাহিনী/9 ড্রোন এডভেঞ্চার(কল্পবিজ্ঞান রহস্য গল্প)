#ড্রোন এডভেঞ্চার(কল্পবিজ্ঞান রহস্য উপন্যাস) #শেলী ভট্টাচার্য(অন্তহীনা) 

পর্ব - ১ 

মৈনাক কিছুতেই যেন সামলে উঠতে পারছে না সবটা। একদিকে ফ্লাইট কন্ট্রোলারটা ঠিক করতে গেলে অন্যদিকে ল্যান্ডিং গিয়ারটা ঝামেলা করছে। আবার দুটোকে সামলে যখন ট্রায়াল দিতে যাচ্ছে, তখন এয়ার স্পিড সেনসরে ঘড়ঘড় আওয়াজ আসছে। তবে মৈনাকের রাত জেগে কাজ করায় অনুপ্রেরণা যোগাচ্ছে ডিজেয়াই এর জেনমিউস এক্স সেভেন ক্যামেরাটার পারফরমেন্স। হবে নাই বা কেন, সুপার থার্টি ভাইভ ফরম্যাটের ডিজিটাল সেন্সর আছে তার মধ্যে, আর আছে পরিস্থিতি মানে দিন রাত বা যেকোনো প্রকৃতির আলোর সাথে সামঞ্জস্য রেখে লেন্স চেঞ্জ করার ক্ষমতা। তাই যখনই ছবির জন্য ট্রায়াল দিচ্ছে মৈনাক, তখনই এক ঝাঁক ঝকঝকে ছবি লোড হয়ে ক্যামেরাটার মেমরি চিপে চলে আসছে। আরো কিছুক্ষণ সবকটা পার্টস নিয়ে মাথা ঘামিয়ে যখন আলটিমেটলি ড্রোনটাতে ওয়াইফাই জোন ফিট করে রেডি করলো মৈনাক, তখন ঘড়িতে রাত সাড়ে তিনটে বাজে। তার মনে হল ক্লান্ত শরীরটাকে আর টেনে বসিয়ে রাখা যেন সম্ভব হচ্ছে না। রাতের খাবার তাড়াতাড়ি সেরে প্রায় সাত ঘন্টা ধরে এর পিছনে লেগে রয়েছে আই আই টি ইঞ্জিনিয়ার মৈনাক সেন। তার মাথার বুদ্ধিদীপ্ততার প্রসংশা করে একসময় তার কাকু ড: অরিজিৎ সেন বলতেন 'তুই একদিন মিরাকল ঘটাবি।' আর মৈনাক তখন মৃদু হেসে উত্তর দিত তার জীবনের সবচেয়ে কাছের মানুষটিকে 'কার ভাইপো দেখতে হবে না'। 

কথাটা মনে পড়তেই মনটা আবার বিষন্নতায় ভরে গেল মৈনাকের। দিব্যি চলছিল সব, হঠাৎ কি যে হল। একবছরের মধ্যে পৃথিবীকে চমক লাগিয়ে বিখ্যাত বৈজ্ঞানিক হওয়ার তখমা পেতে চলেছিলেন যে মানুষটা, সে কিনা হঠাৎ গাড়ি এক্সিডেন্টে এভাবে চলে গেলেন। খবরটা গত পনেরোদিন আগে পৌঁছেছিল মৈনাকের কাছে। ও তখন টেক্সাসে ছিল। এমনিতেই ওর এক মাসের মধ্যে ভারতে আসার কথা ছিল। কারন কাকুর সাথে হওয়া শেষ কদিনের কথাগুলোতে কেমন যেন একটা খটকা লাগছিল তার। বিশেষ করে তার মারা যাওয়ার দুদিন আগে মৈনাকের সাথে স্কাইপিতে হওয়া কথাটা 'মাউন্টেন তাড়াতাড়ি আয়, আই এম ইন ডেঞ্জার।' ড: সেন মাউন্টেন নামেই ডাকতেন মৈনাককে। ওনার বরাবরই এক বিশেষরকম রসিক পদ্ধতিতে সবাইকে ডাকতে ভালো লাগতো। তাই মৈনাক পাহাড়ের নাম বলে তাকে, মাউন্টেন বলে ডাকতেন। মৈনাকের মায়ের নাম মৌ ছিল বলে, তাকে হানিবি বৌদি বলে ডাকতেন। এমনকি তার কলিগদেরও সেরকমই এক একটা নাম দিয়েছিলেন তিনি। তারাও জানতেন সেসব ডাক, এবং উপভোগও করতেন। তো যাইহোক, সেদিন মৈনাক কাকুর মুখে 'ডেঞ্জার' শব্দটা শুনে যখন তার পেছনের কারন জিজ্ঞেস করেছিল, তখন উনি সংশয়ী গলায় বলেছিলেন 'টাইম মেশিনটার সঠিক ব্যবহার হবে তো? কোনো যন্ত্র বা মানুষ তাকে ধোকা দেবে নাতো?' কথাটার কোনো আগামাথা পায়নি সেদিন মৈনাক। আর তারপরের আটচল্লিশ ঘন্টার মধ্যেই তো আসে সেই দুঃসংবাদটা। কাকুকে নাকি ভোরবেলা এয়ারপোর্টের কাছের হাইওয়েতে নিজের ভাঙা গাড়ির মধ্যে পাওয়া গিয়েছিল ... স্পটডেড। সেদিন থেকে মনের মধ্যে একটা খটকা লেগেই আছে মৈনাকের। কেন জানি তার বারংবার মনে হচ্ছে যে, কাকুর নতুন আই টেনটার ব্রেক ফেল হলো কিকরে? এইতো এক বছর আগে পুরানো কারটা বেঁচে এই গাড়িটা নিয়েছিলেন কাকু। মৈনাকের মনের সন্দেহটা আরো বেড়ে গিয়েছিল কাচড়াপাড়ার এই বাড়িতে এসে। এখানে এসে সে আবিষ্কার করেছিল, রান্নাঘরের নিচে বেসমেন্টে সদ্য একটা ঘর গড়ে তোলা হয়েছে। আলমারিটার নিচে দিয়ে তার প্রবেধপথ করা হয়েছিল। কিন্তু ঘরটা ছিল সম্পূর্ণ ফাঁকা। 

কলকাতায় থাকতে ছোটোবেলা থেকে বরাবরই কাকুর নেওটা ছিল মৈনাক। ওদের বাড়ি দক্ষিণ কলকাতাতে হলেও, কাকুর কাচড়াপাড়ার নিরিবিলি বাগানবাড়িতেই ছুটির দিন কাটাতে বেশিরভাগ সময় চলে আসতো সে। ড: সেন বরাবরই নিত্য নতুন আবিষ্কারের নেশায় ডুবে থাকতেন সেখানে। আর একটার পর একটা এক্সপেরিমেন্ট করে যেতেন। ছোট্ট মৈনাক ড্যাবডেবে চোখে তাকিয়ে দেখতো সেসব। একটা সময় মৈনাকের বাবা মারা যাওয়ার পর ড: সেনের তিনবার বিদেশ যাওয়ার অফার এসেছিল। কিন্তু উনি যান নি। তার কারন হিসাবে উনি মৈনাককে বলতেন 'তুই বড় হ, বিদেশ যা। আমি বুড়ো হয়ে গেছি। এইসব আবিষ্কারেই ডুবে দিন কেটে যাবে আমার। আমার যে যশ খ্যাতির লোভ নেই রে। আবিষ্কার আমায় যে আনন্দ দেয়, তা আমায় পুরষ্কার বোধ হয় দিতে পারবে না। আর তাছাড়া নিজে বিয়ে না করলেও তো সংসারের দায় থেকেই যায়। তোর মা আমায় মায়ের মতো করে বড় করেছিলেন একসময়। এখন তার বয়স হয়েছে। তার কথা ভেবে অন্তত কলকাতায় থেকে যাই। তাতে বৌদির তেমন কোনো দরকার হলে তোকে চটজলদি ছুটে আসতে হবে না। আমিই সামলে নেব।' কথাগুলো মনে পরতে দুচোখ ভিজে এলো মৈনাকের। এমন নির্লোভ সরল মাটির কাছাকাছি থাকা মানুষটাকে কেউ পরিকল্পিতভাবে পৃথিবী থেকে সরিয়ে দিয়েছে ভাবতেও বড্ড অযৌক্তিক মনে হয় মৈনাকের। কিন্তু কোথাও যেন মনের মধ্যে একটা খটকা থেকেই যায় তার। যতই হোক, এতো বড় একটা আবিষ্কারের দোরগোড়ায় পৌঁছেছিলেন কাকু, একথাটা তো অন্তত তার অফিসের রিসার্চ টিমের অনেকেই জেনে গিয়েছিল। যশ, খ্যাতির লোভ ড: অরিজিৎ সেনের কাছে অরি হলেও, সকলের কাছে সেসব চরম মিত্র। এসব ভাবতে ভাবতেই চোখের সামনে রাখা ছোটো হেলিকপ্টারের মতো টাইম মেশিনটাতে হাত বোলালো মৈনাক। যেন কাকুর হাতের স্নেহের ছোঁয়া পাচ্ছিলো সে হাতে। মনে পড়ে যাচ্ছিলো ফোনে কাকুর উচ্ছ্বাসের কথা। যেদিন প্রথমবার কাকু নিজ সৃষ্ট টাইম মেশিনে চেপে ভবিষ্যতে যেতে পেরেছিলেন। সেদিন তিনি মৈনাককে ফোন করে উচ্ছ্বসিত গলায় বলছিলেন '১৮৯৫ সালে যখন এইচ জি ওয়েলস দি টাইম মেশিন নামের সাইন্স ফিকশন নভেলটা লিখেছিলেন, তখন কি তিনি জানতেন যে এই শব্দের প্রভাব আগামী প্রজন্মের বিজ্ঞানীদের কি নতুন দিশা দেখাবে। রিয়েলি, অভিনব এই টাইম মেশিন।' ফোনের ওপার থেকে মৈনাক উত্তেজিত হয়ে জিজ্ঞেস করেছিল 'বলোনা কাকু তুমি কোথায় গিয়েছিলে? অতীতে নাকি ভবিষ্যতে?' 'দেখ এই অতীত ভ্রমণ আর ভবিষ্যৎ ভ্রমণ নিয়ে অনেক দ্বন্দ্ব ছিল বিজ্ঞানীদের মধ্যে। আর সব তাবড় তাবড় বিজ্ঞানীদের বেশিরভাগ থিওরি অতীত ভ্রমণের বিবিধ সম্ভাবনার কথাই প্রতিষ্ঠিত করতে চেয়েছিল। যেমন ব্ল্যাক হোল থিওরি, ওয়ার্ম হোল থিওরি আরো অনেক কিছু। কিন্তু তাঁরা এটাও বলেছেন যে এইসব থিওরিতে উল্লিখিত হোল সম যাত্রাপথে টাইম মেশিন বা স্পেসশিপের হারিয়ে যাওয়ার সম্ভাবনা প্রবল। কারন এদের মাধ্যাকর্ষণ ক্ষমতাও পৃথিবীর তুলনায় অনেক গুণ বেশি, তাতে করে সেখানে ঢুকলে তারপর তার থেকে ফিরে আসাটা সম্ভব নয়। তবু নাসার বিজ্ঞানীরা এখন অতীতে যাওয়ার স্পেসশিপের গঠন পরিকল্পনাই করে চলেছেন। তবে আমার মতো অনেক বৈজ্ঞানিকরাই বিশ্বাস করেন যে টাইম মেশিনে করে অতীতে যাওয়া যায় না। কেননা অতীতে গিয়ে সেই টাইম মেশিনে যাত্রারত ব্যাক্তির সাথে যদি এমন কোনো অপ্রীতিকর ঘটনা ঘটে, যাতে তার বর্তমান অস্তিত্ব বিপন্ন হতে পারে, তাহলে তো কারেন্ট সিচুয়েশনটাই মূল্যহীন হয়ে পড়বে। তার চেয়ে ভবিষ্যতে যাওয়াটা তুলনামূলক নিরাপদ ও যুক্তিযুক্ত। সেইসব ভেবেই আমি ভবিষ্যতে যাওয়ার মেশিন তৈরি করছিলাম শুরুর থেকে। আর এই প্রায় এক যুগের প্রচেষ্টায় তাকে সচল করতে সক্ষম হয়েছি। তাতে করে প্রথম কোথায় গিয়েছিলাম জানিস?' বিষ্ময় আর কৌতুহলে মাখামাখি হয়ে মৈনাক প্রশ্ন করেছিল তখন 'কোথায়? শিগগির বলো ... সব বলো।' 'প্রথমের কিছুক্ষণের যাত্রাপথ আমার বোধের বাইরে ছিল। যখন একটু স্থিতাবস্থায় এলাম, তখন চারদিকে তাকিয়ে দেখছি বিদেশ। আর দেখেছি তুই সেই বিদেশে আমার তৈরি এই টাইম মেশিনকে নিয়ে বিভিন্ন সাইন্স জার্নালে লিখছিস।' 'আর তুমি?' 'আমাকে দেখিনি। প্রথমবার তো তোর কাছেই গিয়েছিলাম। দেশের মধ্যে ভবিষ্যৎ ভ্রমণ করিনি। আমি বোধ হয় এদেশেই ছিলাম তখন। পরের বার আমার বাড়ি, আমার অফিসে যাব। এসব জায়গার ভবিষ্যৎ চেহারা দেখবো।' এসব শুনে উত্তেজনার পারদ তুঙ্গে উঠে গিয়েছিল তখন মৈনাকের। তার বাঁধনহারা কৌতুহল প্রশ্ন করছিল তখন ... 'তুমি কত বছর এগিয়ে গিয়েছিলে কাকু?' 'বেশি নয় রে, এই ধর দু আড়াই বছর হবে। কারন ম্যাগাজিনটার কভার পেজে দুবছর পরের ডেট দেখেছিলাম।' তারপরই মৈনাক কলকাতায় আসার টিকিট করে রেখেছিল। কাকুর তৈরি টাইম মেশিনে চেপে বসার উত্তেজনাটা যেন পাগলের মতো টানছিল তাকে। কিন্তু তার দিন পনেরো পরে যখন ড: সেন মৈনাককে কল করেছিলেন, কেন জানি আর সেই আগের উচ্ছ্বাস ছিল না তার কণ্ঠে। পরিবর্তে কেমন একটা ভীতি কাজ করছিল। যেটা উনি আড়াল করার চেষ্টা করলেও বিবিধ কথোপকথনের মধ্য দিয়ে প্রকাশ পাচ্ছিলো তা। তিনি বলছিলেন 'আমি দেখেছি আমার এ বাড়ি কেমন যেন আগাছা ভর্তি। অন্ধকার। কিন্তু অফিসটা খুব ঝকঝকে।' তারপর আর বেশি কিছু বলেন নি সেদিন তিনি। শুধু মৈনাক যখন উৎসাহ নিয়ে বলছিল 'আমি আসছি কিছু দিনের মধ্যেই, তোমার টাইম মেশিনে সওয়ারি হতে', তখন কাঁপা গলায় উনি বলে উঠেছিলেন 'কক্ষনো না। তুই কক্ষনো উঠবি না এতে। কথা দে আমায় ...।' মৈনাক তখন কাকুর সেই কথাগুলোকে নিছক স্নেহসুলভ ভীতিই মনে করেছিল। কাকুর কথাটা 'বিজ্ঞানে ভর দিয়ে বোধ হয় দুনিয়ার বর্তমান নিয়মটা না ভাঙাই ভালো রে' শুনে ভেবেছিল, যদি তাতে চেপে আর না ফেরা যায়, তাই হয়তো কাকু এসব বলেছিলেন। কিন্তু এখন যেন খুব বেশি করে মৈনাকের মনে পরছে কাকুর সেদিনের কণ্ঠের সেই ভীতিজনক সতর্কবাণীকে। তার মনের মধ্যে একটা জটিল জটপাকানো প্রশ্ন ঘুরপাক খাচ্ছে শুধু ... তবে কি কাকু নিজের সৃষ্ট টাইম মেশিনে চেপে কোনো অপ্রীতিকর ভবিষ্যত দর্শন করেছিলেন সেদিন? এসব জানার জন্যই তো মৈনাক দিবারাত্রি অক্লান্ত পরিশ্রম করে তার মস্তিষ্কজাত স্পেশাল ড্রোনটা তৈরি করেছে। সব প্রায় রেডি হয়েই গেছে। শুধু দুটো রিমোটকে কো - রিলেটেড করতে হবে এবার। 

পর্ব- ২ 

অত:পর বেশ ক্লান্তি নিয়ে মৈনাক চারপাশে ছড়িয়ে ছিটিয়ে থাকা সরঞ্জামাদি সরিয়ে রেখে, টেবিলের উপর থেকে নিজের ডায়রি আর কাকুর ডায়রিটাকে নিয়ে আলমিরার মধ্যে গুছিয়ে রাখলো। শারীরিক ক্লান্তি যেন বিছানার দিকে টানতে লাগলো তাকে। বাইরে থেকে ঠান্ডা একটা বাতাসের ঝলক ঘুরেফিরে আসছিল দোতলার দক্ষিণের ঘরের জানলা দিয়ে। সারাটা দিন একনাগাড়ে বৃষ্টি হওয়ায় বেশ ঠাণ্ডাই পরে গিয়েছিল। শুতে যাওয়ার আগে জানলাটা ঠেলে বন্ধ করতে গিয়ে মৈনাকের খেয়াল হল, কি যেন একটা মেশিন বাগানের পশ্চিম দিকের আমগাছটার নিচে ল্যান্ড করেছে। রাতের অন্ধকার আর মেঘের আড়ালের চাঁদনীতে সবই অস্পষ্ট লাগছিল মৈনাকের কাছে। তারপরই যেন মনে হল একটা লোক তার থেকে নেমে এই বাড়িটার দিকেই আসছে। মেশিনের সামনের মায়াবী নীলাভ আলোয় আবছা দেখা যাচ্ছিলো লোকটার আপাদমস্তক ঢাকা অবয়বটা। দেখতে দেখতে সে বাড়ির সদর দরজায় পৌঁছে কলিং বেল বাজাতে শুরু করলো। কলিংবেলের আওয়াজটা ঘনঘন পৌঁছাতে লাগলো মৈনাকের কানে। ধড়মড় করে উঠে বসলো সে। এবার কলিংবেলের আওয়াজের সাথে নিচ থেকে তার কানে ভেসে এলো আর এক পরিচিত গলা ... 'মৈনাক দা'। নিজেকে কিছুটা সাবলীল করে মৈনাক চারদিকে তাকিয়ে বুঝলো সকাল হয়ে গেছে। অনেক রাত পর্যন্ত বসে এই টাইম মেশিন নিয়ে গভীরে চিন্তা করাতেই বোধ হয় কিছু হাবিজাবি স্বপ্ন দেখেছে সে। তারপর তাড়াতাড়ি সে নিচে নেমে দরজা খুলে দিতেই প্রান্তিকা বেশ উদ্বেগজনক কণ্ঠে বলে উঠলো "বাব্বা কতোক্ষণ ধরে কলিংবেল প্রেস করে যাচ্ছি। শুনতে পাওনি। অনেক রাতে ঘুমিয়েছিলে নাকি? আমি তো রীতিমতো ঘাবড়ে গিয়েছিলাম।" মৈনাকের খুব ছোটোবেলার বান্ধবী ছিল প্রান্তিকা। হয়তো বা বিশেষ বান্ধবীও। কিন্তু সে বিশেষত্ব কেউ কাউকে তা প্রকাশ করেনি এখনো। প্রান্তিকা কলকাতা বিশ্ববিদ্যালয় থেকে নিউক্লিয়ার ফিজিক্স নিয়ে মাস্টারস করে থিসিস পেপার লিখছে এখন। সেও ড: সেনের খুব নেওটা ছিল। ড: সেনও খুব স্নেহ করতেন তাকে। তবে মৈনাকের সাথে এবার তার দেখা হল অনেক মাস পর। প্রান্তিকাকে নিয়ে উপরের ঘরে যেতে যেতে মৈনাক বলতে লাগলো "কাল একটু বেশিই রাত হয়ে গিয়েছিল আর কি। তো তুমি যে বলেছিলে গত পরশু আসবে, এলে নাতো?" "তুমি তো কলও করোনি একবারও।" একটু লজ্জিত বোধ করে মৈনাক বুঝলো ম্যাডামের কিঞ্চিৎ অভিমান হয়েছে। আসলে ড্রোনটাকে রেডি করতে এতো ব্যস্ত ছিল মৈনাক। তাই হয়তো সব কথা মাথার থেকে উবে গিয়েছিল। নরম স্বরে বললো সে "আসলে কাকুর এরকমভাবে চলে যাওয়াটা ঠিক মেনে নিতে পারছি নাগো। কেন জানি আমার মনে হচ্ছে এটা শুধুমাত্র এক্সিডেন্ট ছিল না।" "তোমারও তাই মনে হয়েছে?" অবাকস্বরে প্রশ্ন করলো প্রান্তিকা। আর তাতেই মৈনাক আরো অবাক হয়ে বললো "মানে? আমারও তাই মানে? তুমিও কি একই সন্দেহ করছো নাকি?" এবার উপরের বারান্দার চেয়ারে বসে বলতে শুরু করলো প্রান্তিকা "আমি সেনকাকু মারা যাওয়ার এক সপ্তাহ আগে এসেছিলাম এখানে। আমার পেপারে একটা জায়গায় খুব আটকে গিয়েছিলাম, তাই ক্লিয়ার করতে। সেদিন আমাকে ঘরে ঢুকতে দেখে উনি কেন জানি একটু ইতস্ততভাবে টেবিলের উপর রাখা একটা নীল রঙের ডায়রি নজরের সামনে থেকে সরিয়ে রাখলেন। আমার স্পষ্ট মনে আছে, ওই ডায়রিটার উপর লেখা ছিল জি এফ ... এই দুটো এলফাবেট। যে মানুষটা আমার কাছে তার টাইম মেশিন আবিষ্কারের মূল্যবান সব তথ্য সাগ্রহে আলোচনা করতেন। তার এমন আচরণে আমি একটু চমকে গিয়েছিলাম বৈকি।" "জি এফ ... এই দুটো লেটার তো আমাদের জেনেরাশনে একটাই মানে দাঁড় করায়।" প্রান্তিকা মৈনাকের ইঙ্গিতে মৃদু লজ্জিত হেসে বলে ওঠে "সত্যি বলতে কি আমিও তাই ধরে নিয়েছিলাম। কিন্তু বিশ্বাস করতে কেমন যেন একটা ... " বলে থেমে গেল প্রান্তিকা। মৈনাক অবিশ্বাসী কণ্ঠে বলে উঠলো "কাকুর জি এফ? কে হতে পারে কাকুর গার্ল ফ্রেন্ড? সজ্ঞানে তো কখনো কাকুকে কোনো নারীর প্রতি বিন্দুমাত্র আকর্ষিত হতে দেখিনি। এমনকি কাকুর রিসার্চ পার্টনার ড: ফাল্গুনি মুখার্জিও যথেষ্ট সুন্দরী। তো তার প্রতিও তো কাকুর কখনো তেমন কোনো বিশেষ উৎসাহ দেখিনি। মাতো গত দশ বছর আগেও কাকুকে বিয়ের জন্য বেশ জোর করেছিলেন। তখন তো বলছিলেন যে, বিয়ে টিয়ে আমার জন্য নয়। কাজের ক্ষেত্রে যত সব ঝামেলা এগুলো।" "দেখো, আমিও সেনকাকুকে ঠিক তোমার কথা মতোই চিনে এসেছি এতোদিন ধরে। শুধুমাত্র সেদিনের ডায়রি সরানোটাই আমার মনে খটকা ... " প্রান্তিকাকে থামিয়ে বলে উঠলো মৈনাক "ওয়ান সেকেন্ড। ড: ফাল্গুনির নাম অনুযায়ী 'এফ' এলফাবেটটা নয়তো?" "দেন হুইচ ওয়ার্ড স্ট্যান্ডস ফর দা এলফাবেট 'জি'?" 

"সেটাই ভাবছি" বলে একটা ভাবনায় ডুবে গিয়ে হঠাৎ মৈনাক বলে উঠলো "আচ্ছা, তুমি যে নীল ডায়রিটার কথা বলছো, আমিতো এখানে সেটা খুঁজে পাইনি। এখানে সব মিলিয়ে কাকুর প্রায় আট দশটা ডায়েরি আর পাঁচটা মতো নোটবুক পেয়েছি। কিন্তু তার মধ্যে ব্লু কভারের কোনো ডায়রি বা কাকুর নাম না লিখে এরকম কোনো এলভাবেট লেখা ডায়রিতো দেখতে পাইনি।" "বেসমেন্টের ঘরটাতে দেখেছো?" "তুমি জানতে ঘরটার কথা?" অবাক হয়ে প্রশ্ন করে মৈনাক। "জানতাম না, যদি না সেদিন ওই ঘরটার দরজাটার উপর আলমারিটা রাখা থাকতো। অবশ্য জানার পরও উনি ঘরটার ব্যাপারে আমাকে লুকান নি। বলছিলেন নোটবুকগুলো রাখতে হবে একটু গোপনে ... সামলে।" মৈনাক উঠে দাঁড়িয়ে বললো "চলোতো একবার বেসমেন্টের ঘরটাতে।" অত:পর প্রান্তিকা মৈনাকের কথামতো চেয়ার থেকে উঠে সিঁড়ির দিকে যেতে গিয়ে থমকে দাঁড়িয়ে পড়লো বৈঠকখানার ঘরের দিকে চেয়ে। আর বলে উঠলো "ওটা কি মৈনাক? হেলিকপ্টারের মতো।" "ড্রোন। এটা দেখাতেই তো তোমায় ডেকেছি।" "ড্রোন ক্যামেরা? যে ক্যামেরা স্যাটেলাইটে ব্যবহৃত হয়?" "হুম, এর বিবিধরকম ব্যবহার হচ্ছে এখন। এমনকি কেরালাতে বন্যাত্রাণেও ব্যবহার হয়েছে এটা। কিন্তু এক্ষেত্রে আমার পারপাস সম্পূর্ণ ভিন্ন। দেখলেই যখন চলো আগে এটার কথাই বলি তোমায়।" একরাশ বিষ্ময় আর কৌতুহল নিয়ে প্রান্তিকা মৈনাকের পিছুপিছু প্রবেশ করলো বৈঠকখানার ঘরে। সেখানে গিয়ে দেখলো টেবিলের উপর একটা হেলিকপ্টারের মতো ড্রোন রাখা আছে। মৈনাক প্রান্তিকাকে বলতে লাগলো "কাকুর সাথে যেদিন আমার শেষবার কথা হয়েছিল সেদিন আমায় কাকুর তৈরি টাইমমেশিনে চড়তে বারণ করেছিলেন তিনি।" "কেন?" প্রান্তিকার কথার উত্তরে মৈনাক জানালো "ঠিক বলতে পারবো না, তবে প্রথমদিন টাইম মেশিন সফর করার পর কাকুর গলায় যে উত্তেজনা ছিল, তা পরের দিনে কেমন একটা চাপা ভীতিতে পরিণত হয়েছিল। আর তাতেই আমায় বলেছিলেন যে, আমি যেন না চড়ি কখনো। কাকুর কথা আমার কাছে বেদবাক্যের মতো। তাই আমি ঠিকই করেছিলাম ইন্ডিয়াতে এসে আগে কাকুর কাছে এই বারনের কারন না জেনে, আমি ট্রাই করবো না। কিন্তু সে সুযোগই হল না আর। যাইহোক, কাকুর হঠাৎ মৃত্যু আর আমাকে বলে যাওয়া কথা 'আই এম ইন ডেঞ্জার' এখন আমায় অনেককিছুই ভাবাচ্ছে। তারপর এখানে এসে আরো সন্দেহ বাড়ায় বেসমেন্টের ঘরটা। আমার মনে হয় কাকু লাস্ট বার টাইম মেশিন এডভেঞ্চারে গিয়ে এমনকিছু দেখেছিলেন, যেটা ঠিক ভবিষ্যতে হওয়ার কথা নয়। তাই ভবিষ্যতের সেই অজানা রহস্য ভেদের পরিকল্পনা করেই আমার এই ড্রোন গড়ার চেষ্টা।" প্রান্তিকা এবার আর মুখ না খুলে চুপ করে থাকতে পারলো না। আর বলেই ফেললো "আমি বুঝতে পারছি না, সেনকাকুর টাইম মেশিন এডভেঞ্চারের রহস্য উন্মোচনে ড্রোনের কি ভূমিকা হতে পারে?" মৈনাক এবার টেবিলের উপর থেকে ড্রোনটা দুহাত দিয়ে তুলে প্রান্তিকার দিকে ফিরে বলতে থাকে "এই দেখো একটা সিগনালিং পয়েন্ট। এটা ড্রোনের রিমোটের জন্য। আর তার নিচে দেখো আরেকটা সিগন্যালিং পয়েন্ট। এটা টাইম মেশিনের সাথে সংযোগী হয়ে রেসপন্স করার জন্য। সহজ করে বলতে গেলে, কেবল টিভি যেমন আমরা প্রথমে মেইন সুইচ অন করে টিভির রিমোটে বাটান প্রেস করি, তারপর কেবলের রিমোটে বাটান প্রেস করি। তারপর টিভি চলতে থাকে। ঠিক তেমনই এখানে। এক্ষেত্রে টাইম মেশিনের প্রোগ্রামিং এ নির্দিষ্ট স্থান কাল পাত্র লোড করে দিয়ে তার মধ্যে এই ড্রোনটিকে বসিয়ে দেব। আর যখনই টাইম মেশিনটা ভবিষ্যতের ওই জায়গায় ল্যান্ডিং করবে, তার মধ্যে থেকে ড্রোনটা দু আড়াই ঘন্টার জন্য বেরিয়ে পারিপার্শ্বিক সব ছবি কালেক্ট করতে থাকবে। আর সেগুলো নিজের মেমরি চিপে রাখবে। নির্দিষ্ট সময়ের পর ড্রোনটা নিজের থেকেই টাইম মেশিনে ফিরে আসবে। আর টাইম মেশিন ফিরে আসবে এখানে।" প্রান্তিকা হাঁ করে শুনে যাচ্ছিলো মৈনাকের কথাগুলো। কেমন যেন অবিশ্বাস্য মনে হচ্ছিলো তার সবকিছু। মৈনাক ড্রোনটাকে রেখে একটা ডায়রি খুলে বলতে থাকলো "তবে এসব ছবির স্থায়িত্ব খুব কম। ড্রোন ক্যামেরা ছবি কালেক্ট করার তিন ঘন্টার মধ্যেই সেগুলোকে দেখে প্রয়োজনীয় সব ইনফরমেশন কালেক্ট করে রাখতে হবে। ঠিক যেমন এই দেখো, কাকু এখানে বলেছিলেন যে টাইম মেশিনে চেপে যেসব অভিজ্ঞতা সঞ্চয় হয়, মানুষের বায়োলজিকাল মেমরিতে তার স্থায়িত্ব কয়েক ঘন্টার বেশি হয় না। কারন, চার মাত্রিক জগতের প্রভাব আমাদের ত্রিমাত্রিক জগতে স্থায়িত্ব পেতে চায় না। বুঝলে?" প্রান্তিকা কতকটা ভ্যাবাচ্যাকা খেয়ে বলে উঠলো এবার "এসব তুমি ভেবেছো আর করেছো?" "আজ্ঞে ম্যাডাম। আমার যে কাকুর মৃত্যুর রহস্যটা জানার খুব দরকার।" "আমি বলতে বাধ্য হচ্ছি মৈনাক, সেনকাকু সত্যি সঠিক বলতেন তুমি একদিন মিরাকেল ঘটাবে।" "আমি জানি না প্রান্তিকা কাকুর সেই ভবিষ্যতবাণী সত্যি হবে কিনা। তবে কাকুর এই অক্লান্ত পরিশ্রমকে আমি কিছুতেই হারিয়ে যেতে দেব না। চলো নিচের ঘরে যাই। দেখি নীল ডায়রিটা পাওয়া যায় কিনা।" এই ভেবে দুজনে একতলার রান্নাঘরে গিয়ে আলমারিটা সরিয়ে মেঝের উপরের ম্যানহোল ঢাকনার মতো প্রবেশদ্বার সরিয়ে ঢুকলো সেই ঘরে। চারদিকটা বদ্ধ বলে বড্ড গুমোট আর স্যাঁতসেঁতে ঘরটা। এদিকওদিক দেখতে দেখতে হঠাৎ প্রান্তিকা একটা দেওয়ালে টোকা মেরে মৈনাককে বললো "দেখোতো এখানের দেওয়ালটা ফাঁপা লাগছে না?" 

পর্ব - ৩ 

প্রান্তিকার কথাটা শুনে মৈনাক উপরে উঠে এলো। রান্নাঘর থেকে কিছু শক্তপোক্ত জিনিস খুঁজতে গিয়ে সে হাতের কাছে শিলনোড়াটা দেখতে পেল। তারপর নোড়াটা নিয়ে নিচে গিয়ে প্রান্তিকার কথামতো সন্দেহজনক জায়গাটাতে বেশ কয়েকবার আঘাত করতেই, ভেঙে পরলো দেওয়ালটার কিছু অংশ। আর তারপরেই দুজনে অবাক হয়ে দেখলো সেখানে একটা কুরিয়ার প্যাকেটের মতো ওয়াটারপ্রুফ প্যাকেট রয়েছে। দুজনের চেষ্টায় খুব তাড়াতাড়ি বাইরে বেড়িয়ে এলো সেটা। অত:পর প্যাকেটটা খোলার পর চমকে বলে উঠলো প্রান্তিকা "এতো সেই নীল ডায়রিটা।" মৈনাক অবাক হয়ে দেখলো তার ফ্রন্ট কভারের উপর ব্লক লেটারে লেখা জি এফ। তারপর সেটাকে নিয়ে উপরের ঘরে এসে বসলো দুজনে। ডায়রিটাকে উল্টেপাল্টে পাওয়া গেল অনেকগুলো ইনফরমেশন। যেগুলোর কতকটা ক্লু হিসাবে মৈনাকের মাথায় প্রবেশ করলেও, ডায়রিটার বেশ কিছু ব্যাপার মনের খটকাগুলোকে আরো বাড়িয়ে তুললো। 

মৈনাক খেয়াল করলো ডায়রিটার শুরুর পেজে অন্য ডায়রির মতো কাকুর নাম লেখা নেই। তার পরিবর্তে একটা লাইনে লেখা আছে ই ডব্লু(E W) আর তার পরের লাইনে লেখা আছে (G F)। কিন্তু ডায়রির বাইরের কভারে শুধু জি এফ লেখা। তারপর ভেতরের পাতাগুলোতে যেতেই মৈনাক খেয়াল করলো তার হাতে পাওয়া কাকুর ৯ নম্বর ফর্মুলা ডায়রি অর্থাৎ কিনা লাস্ট ডায়রির ফাইনাল কিছু তথ্য বেশ কিছু এডিটিং এর সাথে লেখা আছে এ ডায়রিতে। সেই লেখার বেশিরভাগ অংশই টাইম মেশিনকে এক্সিকিউট করার ফাইনাল কোড সংলগ্ন। মৈনাক যতবারই কলকাতায় আসতো এই ডায়রিগুলো নিয়ে কাকু তার সাথে বসতেন। স্টেপগুলো ওকে বোঝাতে গিয়ে নিজ আবিষ্কারের একটা অদ্ভুতরস আনন্দ অনুভব করতেন তিনি। মৈনাক খেয়াল করলো লেখাগুলো সব কাকুর হাতেরই। তবে মাঝেমধ্যে এক অপরিচিত হাতের লেখায় কিছু কারেকশন আছে। মৈনাক সেগুলো দেখতে দেখতে বলে উঠলো "এই হাতের লেখাটা কার হতে পারে?" প্রান্তিকা তখন মৈনাকের কাছে জানতে চাইলো কাকুর রিসার্চ টিমের সবার নাম। কারন ও সেনকাকুর কাছে বেশ কয়েকবার ড: গৌতম রায়ের নাম শুনেছিল। তার নামের অদ্যক্ষর অনুযায়ী এই ডায়রিতে লেখা জি এফের মধ্যের 'জি' নয়তো। মৈনাক কিছুক্ষণ চুপ থেকে পাশের থেকে একটা খাতা টেনে নিয়ে যতটা ও জানতো, তা মনে করে লিখতে লাগলো সব নামগুলো। আর বলতে থাকলো "কাকুর টিমে তাকে নিয়ে চারজন ছিল। তাদের নাম ছিল" বলে এক এক করে নামগুলো বলতে বলতে খাতায় লিখে ফেললো। ১. ড: গৌতম রায় ২. ড: বিপ্লব সরকার ৩. ড: ফাল্গুনি মুখার্জি ৪. ড: অরিজিৎ সেন তারপর একটু চিন্তান্বিত ধীর গলায় বললো মৈনাক "তবে কি গৌতম আর ফাল্গুনি?" "এতো সিওর করে বলা যাচ্ছে না, যে এই দুজনের নামের অদ্যক্ষর অনুযায়ীই এই দুটো এলফাবেট। তবে হতেও পারে।" প্রান্তিকার কথাটা শোনার পর উঠে দাঁড়ালো মৈনাক। আর একটা ব্যাগের মধ্যে ডায়রিটা নিয়ে আরো কিছু জিনিস গোছাতে লাগলো। প্রান্তিকা ওর এই হঠাৎ ব্যস্ততা দেখে বললো "তুমি কি কোথাও বেরোবে?" "হুম। আমার এক বন্ধুর দাদা লাল বাজারে আছে। তার সাথে দেখা করে কোনো হ্যান্ড রাইটিং এক্সপার্ট পাই কিনা জানতে হবে। আর একবার যেতে হবে বিপ্লব কাকুর বাড়িতে। কাকুর সব পার্টনারদের মধ্যে এই কাকুকেই আমি ভালো চিনতাম। আর কাকুও বেশ বিশ্বস্ত মনে করতেন তাকে। তার সাথে কথা বলে দেখি, যদি অফিসের ব্যাপারে আরো কিছু জানা যায়, বা কাকু যদি ওনাকে কিছু বলে দিয়ে যান আর কি।" "এটা তুমি একদম ঠিক ধরেছো। ওনার কাছে কিছু তথ্য জানা গেলেও যেতে পারে। আর তাছাড়া ওনার কাছ থেকে তুমি টিমের সবার হ্যান্ড রাইটিং স্পেসিমেন হিসাবেও কিছু পেতে পারো।" প্রান্তিকার কথাটা শুনে ওর দিকে ফিরে মৃদু হেসে বলে উঠলো মৈনাক "এইজন্যই কাকু তোমাকে এতো স্নেহ করতেন। মাথার ধার কাকু খুব পছন্দ করতেন যে। দেখো তুমি আমার ভেতরের পরিকল্পনাটা কেমন সহজভাবে বুঝে গেলে।" মৈনাকের কথায় একটু লজ্জিত ও গর্বিত হাসি দিয়ে ঘর থেকে বেরিয়ে পড়লো প্রান্তিকা। তারপর দুজনে সিঁড়ি বেয়ে নামতে নামতে প্রান্তিকা জিজ্ঞেস করলো "আসল কথা তো জিজ্ঞেস করতেই ভুলে গিয়েছিলাম।" অবাক প্রশ্ন করে মৈনাক "কি বলোতো?" "সেনকাকুর টাইম মেশিনে তোমার তৈরি ড্রোন এডভেঞ্চার করবে কবে?" মৃদু হেসে মৈনাক উত্তর দিল "চিন্তা নেই ম্যাডাম, আপনাকে সামনে রেখেই করবো।" উত্তেজিত হয়ে বলে উঠলো প্রান্তিকা "সত্যি?" "একদম। তবে এই ডায়রি দেখে মনে হচ্ছে টাইম মেশিনের ফাইনাল এক্সিকিউশন কোডের বেশ কিছু কারেকশন করতে হবে। আজ ফিরে দেখি করতে পারি কিনা। তারপর ফাইনালি করবো ... তোমার কথায় ড্রোন এডভেঞ্চার।" 

লালবাজারের দিকের বাস ধরার আগে মৈনাক তার কলেজ বন্ধু সুবিমলকে ফোন করে একটা হ্যান্ড রাইটিং এক্সপার্টের কথা জানতে চাইলে, সে বন্ধু তাকে জানালো যে সে বিশেষ কাজে এখন আউট অফ স্টেশন আছে। তাই বিকেলের দিকে তার বাড়িতে আসতে। সেখানেই সে মৈনাকের সাথে দেখা করার ব্যবস্থা করিয়ে দেবে হাতের লেখা বিষারদ অধীর বাগচির। সেটা শুনে মৈনাক মনে মনে চিন্তা করে বাসের রুট পরিবর্তনের সিদ্ধান্ত নিল। আর একটা কল করলো ড: বিপ্লব সরকারকে। তার সাথে কথা বলে তার দুর্ভাগা ভাইরালে ভুগে এখন রেস্টে থাকার প্রসঙ্গটা মৈনাকের কাছে তার সাথে সাক্ষাৎ লাভের ভাগ্যটাকে কিঞ্চিৎ উসকে দিল মাত্র। অত:পর সে বেহালা রুটের বাস ধরে ছুটলো সখের বাজারের দিকে। 

ড: সরকারের বাড়িতে ঢুকতে প্রায় বেলা সাড়ে বারোটা বেজে গেল মৈনাকের। সেখানে মিসেস সরকার যথেচ্ছ আপ্যায়ন করে তাকে দুপুরে পেট ভরিয়ে খাইয়ে দেওয়ার পর সম্পূর্ণ চাঙ্গা হয়ে সে সরকার কাকুর ঘরে গিয়ে একান্ত আলাপচারিতায় বসলো। তাছাড়া কারো ঘরে ভর দুপুরে ঢুকেই তো গভীর আলোচনায় বসা যায় না, বিশেষ করে কাকু যাকে নিজের ভাইয়ের মতোই মনে করতেন। হামেশাই দুজনের মধ্যে যাতায়াত চলতো। যাইহোক দুপুরের নিস্তব্ধতায় মৈনাক সরকার কাকুর ঘরে গিয়ে কাকুদের রিসার্চ টিমের একটু ডিটেইলস ইনফরমেশন চাইলো। আর জানালো যে কাকুর মৃত্যুটা তার কাছে ঠিক স্বাভাবিক লাগছে না। আর সেজন্যই সে নিজে কিছু তদন্ত করার চেষ্টা চালাচ্ছে। কিন্তু তার কাছে ডায়রিটার প্রসঙ্গ প্রথমে খুলে বললো না। যতই হোক, ব্লু কভারড ডায়রিটাই মেইন ক্লু এখন। আর দেওয়ালেরও কান আছে। যদি কোনোভাবে এটা হাতছাড়া হয়, তাহলে সব গুবলেট হয়ে যাবে। 

ড: সরকার জানালেন, ওনাদের টিমের মধ্যে প্রাণ ছিল মৈনাকের কাকু। এমন মানুষের শত্রু থাকাটাই যে অসম্ভব। উনি চরম গুরুত্বপূর্ণ কাজের মধ্যেও সদা সহাস্য বদনে থাকতেন। আর অন্য কাউকেও দুখী মুখ করে থাকতে দিতেন না। আর ছিল ওনার প্রত্যেকের জন্য পৃথক পৃথক বিশেষিত ডাকনাম। যেমন ড: গৌতমকে ডাকতেন বুদ্ধ বলে, ড: ফাল্গুনিকে ডাকতেন ওনার প্রিয় সিনেমার প্রথম শব্দ উত্তরা বলে, আর ওনাকে ডাকতেন রেভলিউশন বলে। এমনকি উপরের বসেদেরও নামকরণ করেছিলেন তিনি। তবে সেসব নামে শুধু কলিগদের মধ্যের কথোপকথনই চলতো, উপরে পৌঁছাতো না। এসব বলতে বলতে হেসে ফেলেন ড: সরকার। মৈনাক বলে ওঠে তখন "আপনি হাসছেন যে, কোনো ঘটনা ঘটেছিল নাকি এসব নামকরণ নিয়ে?" "ঘটনা না বলে তাকে অঘটন বলাই ভালো বরং।" "মানে" মৈনাকের অবাক প্রশ্ন। "আমাদের মেইন প্রজেক্টের নাম তুমি তো জানতে ... বি টু টি টি(B2TT)। মানে টাইম মেশিনের এ সিরিজের পাঁচটা প্রজেক্টের পর এটা বি সিরিজের সেকেন্ড প্রজেক্ট চলছিল। 

আমাদের প্রধান বস ছিলেন স্যার ড: সায়ন মিত্র। তবে ওনার স্ত্রী ড: নন্দিনী মিত্রও ছিলেন সহকারী হিসাবে। তো এ সিরিজের সব প্রজেক্ট সাবমিশনের পর আমাদের ড: মিত্রের বাড়িতে একটা পার্টি মতো হয়েছিল। অকেশনটা ওদের পনেরো বছরের বিবাহবার্ষিকী উপলক্ষ্যে হলেও, আসলে প্রজেক্টের ক্লান্তি কাটিয়ে সবার একটু হাল্কা হওয়ার আমেজ ছিল সেখানে। রাতের খাওয়ার আগে একটু হাল্কা পানীয় চলছিল আর কি। এমন সময় হঠাৎ ড: সায়ন মিত্র বেশ রাগারাগি শুরু করলেন এক ওয়েটারের সঙ্গে। সেটা শুন্র কাছে গিয়ে জানতে পারলাম, উনি নাকি ড্রিঙ্ক সার্ভের একটা ট্রেতে একটা চিরকুট পেয়েছেন। তাতে লেখা আছে 'আর বেশিদিন লাগবে না সব গুছিয়ে নিতে। তৈরি থেকো'। সায়ন মিত্র ওনার স্ত্রী, মানে ড: নন্দিনীকে বরাবরই একটু সন্দেহের চোখে দেখতেন। উনি ধরেই নিয়েছিলেন এটা ওনার স্ত্রীকে উদ্দেশ্য করেই লেখা। আসলে ওনার মধ্যে নিজের স্ত্রীকে নিয়ে একটা ইনসিকিউরিটি কম্পলেক্স কাজ করতো সবসময়। কারন ছিল ওনাদের মধ্যের বয়সের ডিফারেন্স আর নন্দিনী ম্যাডামের ড্যাম স্মার্টনেসে। বেশ কিছু পুরুষই অফিসে কাজের বাইরেও তার ধারেপাছে ছুক ছুক করতো। তুমি তো আজকালকার ছেলে, বোঝই এসব। যুগের হাওয়ার সাথে এখন সব বয়সই কমবেশি পাল লাগিয়েছে। আর তাদের মধ্যে অন্যতম ছিল আমাদের টিমের গৌতম। তো ড: মিত্র প্রথমে ওকেই সন্দেহ করছিলেন।" "আর আমার কাকু কি করছিলেন তখন?" "তোমার কাকুতো কোনোকালেই 'ম' দিয়ে শুরু কোনো শব্দের সাথে মিতালি করেন নি। তাই উনি আমাদের মদ্যপানের আগেই হাল্কা ডিনার সেরে বেরিয়ে গিয়েছিলেন। আসলে ওনার মাথায় আবিষ্কার ছাড়া কিছু বেশি সময় জায়গা পেতই না।" "এখানে কাকুর দ্বারা নামকরণের কি সম্পর্ক?" "সম্পর্ক আছে। উনি নন্দিনী ম্যামকে কখনো কখনো সখী বলে ডেকে রসিকতা করতেন। সম্ভবত ম্যাডামের সখী সখী ভাবের জন্য বোধ হয়। তো সেদিন গৌতম সবার সামনে ড: মিত্রকে সেটা বলে দেন যে, চিরকুটের উপরে লেখা সখী সম্বোধন আসলে ড: সেনের, মানে তোমার কাকুর। আর তারপর থেকেই সায়ন স্যার একটু ভিন্ন চোখে দেখতে শুরু করেন ড: সেনকে। যদিও তার কোনোই যুক্তিযুক্ত কারন ছিল না। আর আমি নিশ্চিত জানতাম যে, ওই চিরকুটটা গৌতমেরই ছিল।" "ড: গৌতম তবে কারো নাম না করে কাকুর নামটাই বা করলেন কেন?" "কারন, গত দুবার তোমার কাকু বেস্ট প্রোমোটেড হয়েছিলেন। আর সেটার জন্য সম্পূর্ণ যোগ্যও ছিলেন। ওনার মতো মাথা আর কারোর ছিল না। কিন্তু কোনোকারনে গৌতম সেটা মেনে নিতে পারছিল না বোধ হয়।" 

ড: সরকারের সাথে আরো কিছু গল্পগুজব সেরে কাকুর কলিগদের কিছু হ্যান্ড রাইটিং স্পেসিমেন সংগ্রহ করে মৈনাক বেড়িয়ে এলো সেখান থেকে। তারপর গেল সোজা তার লালবাজারে কর্মরত বন্ধু সুবিমলের বাড়িতে। আর সেখানে গিয়ে দেখলো আগে থেকেই হ্যান্ড রাইটিং এক্সপার্ট মি: বাগচি বসে আছেন। তার সামনে সব হাতের লেখাগুলো আর কাকুর ব্লু কভারড ডায়রির সন্দেহজনক লেখাটা তুলে ধরলো মৈনাক। বেশ কিছুক্ষণ ধরে সব পর্যবেক্ষণ করার পর মি: বাগচি যে মন্তব্যগুলো করলেন, তাতে মৈনাকের মনে আপাত গঠিত সব হিসেবগুলো সম্পূর্ণ গুলিয়ে গেল। বাড়িতে ফেরার সারাটা রাস্তায় বাসে বসে সে ভাবতে লাগলো এ কি করে সম্ভব? তবে কি কাকু ...? 

বাসের জোরালো হর্ণে গভীর চিন্তাজগত হতে সম্বিত ফিরে মৈনাক দেখলো লাস্ট স্টপেজ এসে গেছে। অত:পর বাস থেকে নেমে বাড়ির পথে যাত্রা করলো সে। আর মনে মনে স্থির করলো সব এডিটিং ফিনিশ করে আজ রাতে একাই করবে সে ড্রোন এডভেঞ্চার। 

পর্ব - ৪ 

বাড়িতে ফিরতে মৈনাকের বেশ দেরি হয়ে গেল। সারাদিনে বৃষ্টি না হলেও একটা হাল্কা হাওয়া দিচ্ছে মাঝেমধ্যে। ঘরে ফেরার পথে বাস স্ট্যান্ডের কাছাকাছি একটা আটচালা হোটেলে বসে রাতের খাবারটা সেরে ফেললো মৈনাক। নইলে ঘরে ফিরে ভাত আলুসেদ্ধ চাপিয়ে বেড়ে বুড়ে খেয়ে সব সারতে সময় নষ্ট হবে। তাকে এখন প্রিভিয়াস কোডগুলোর এডিটিং এ বসতে হবে। ঘরে ঢুকতে না ঢুকতেই এক এক করে মৈনাকের মায়ের ও প্রান্তিকার ফোন এলো। প্রান্তিকার কৌতুহলের উত্তরে মৈনাক জানালো তাকে, ফোনে এতোকিছু বলাটা সম্ভব নয়। বেশ ঘোরপ্যাঁচ আছে এর মধ্যে। সে নিজেও কনফিউজড। কাল সকালে প্রান্তিকাকে আসতে বলে ফোন রাখলো সে। 

তারপর ফ্রেশ হয়ে সব সরঞ্জামাদি আর ডায়রিগুলো নিয়ে বসতে প্রায় সাড়ে নটা বেজে গেল। মৈনাক কাকুর ব্লু মলাটের ডায়রিটাতে এবার মনোযোগী হওয়ার পর খেয়াল করলো, সেখানে মেইন কোডগুলোতে কোনোই পরিবর্তন নেই। যত কাঁটাছুরি চলেছে সেসব হয়েছে মেশিনের মোটোরের স্পিডে, ব্যাটারির পাওয়ারে, রিমোটের সেন্সরে ... আরো কিছু কিছু জায়গায়, যেগুলো মেশিনটার পাওয়ার রিলেটেড। কিন্তু এতোকিছু করার পরও আগের অপশনগুলোকে না কেটে পাশাপাশিই রাখা আছে। হয়তো প্রথমে কম ক্ষমতা নিয়ে টাইম মেশিনটা এক্সিকিউট হয়েছিল, পরে তার ক্ষমতা কিছুটা বেড়েছে। হয়তো প্রথমে বছর দুই আগে এগিয়ে গিয়েছিল মেশিনটা, পরে আরো কিছু সময় এগিয়ে যেতে পেরেছিল। এসব ভাবনার মধ্য দিয়েই মৈনাক সব কোডগুলো ফাইনালি এডিটিং করে নিল। অত:পর রিমোটে ফ্লাইং আর লঞ্চিং মোডের বাটান ছাড়া বাকি সব প্রেস করে দেখলো সব মোটামুটি ঠিকঠাকই কাজ করছে। এবার পালা, তার তৈরি ড্রোনটাকে তার মধ্যে বসিয়ে জয়েন্ট ভেঞ্চারের জন্য তৈরি সেন্সরগুলোকে কানেক্ট করা। এতোক্ষণ অবধি মৈনাক তার জিনিয়াস কাকুর সৃষ্টিকে নিয়ে নাড়াচাড়া করেছে, এবার নিজেকে তার যোগ্য ভাইপো হিসাবে প্রমাণ দেওয়ার পালা। প্রায় পাঁচ ঘন্টার অক্লান্ত পরিশ্রমে সম্পূর্ণটা ঠিকঠাক দাঁড়া করালো সে। ঘড়িতে দেখলো রাত প্রায় আড়াইটে বাজে। এতো রাতে নিজে একবার ট্রাই করবে কিনা ভাবতেই মনে পড়লো কাকুর বলা একটা কথা ... রাতের নিস্তব্ধতাই তো এসব ট্রাই করার উপযুক্ত সময়। না, এবার করেই ফেলতে হবে, নইলে যে ব্লু ডায়রির হাতের লেখা সংক্রান্ত খটকাগুলো কিছুতেই পরিষ্কার হচ্ছে না তার। 

অত:পর মৈনাক হাতে দুটো রিমোট নিয়ে করতে বসলো সেই চরম রোমাঞ্চকর এডভেঞ্চার। সারা শরীর তার নার্ভাসনেসে কাঁপছে। মনের সংশয়গুলো ধাক্কা দিয়ে বলছে বারংবার, যদি সফল না হতে পারে সে। যদি টাইম মেশিনটা অন্যকোথাও চলে যায়। ঢকঢক করে দু গ্লাস ঠান্ডা জল খেয়ে নিয়ে উঠে একবার চোখে মুখে জল ছিটিয়ে টাওয়াল দিয়ে মুখটা মুছতে গিয়ে তার চোখ পড়ে দেওয়ালে টাঙানো কাকুর ছবিটার দিকে। কি সহজ সরল হাসিতে তাকিয়ে আছে সে, যেন তার মনের সারল্য ঝলকে উঠছে তার সে হাসিতে। আর সত্যি যদি কেউ তাকে অন্যায়ভাবে এ পৃথিবী থেকে সরিয়ে দেওয়ার প্রয়াস করে, তবে তাকে ছেড়ে দেওয়া উচিৎ নয়। মৈনাক সেই সত্য সন্ধানেই ব্রতী হয়েছে, তাহলে কেন সে সফল হবে না। কাকুকে যখন সে জিজ্ঞেস করেছিল, টাইম মেশিন এক্সিকিউশনের আগে যে, 'তোমার ভয় লাগছে না? যদি হারিয়ে যাও ওই ফোর ডাইমেনশনাল জগতে?' কাকু হেসে উত্তর দিয়েছিলেন 'আমার মনের জোর ... আমার সততা আর কর্মে সাফল্যের জোর ... আমার নিষ্ঠা। তাই ভয়কে জয় করেই ফেলেছি আমি। আর জানিস তো স্টিভ জবসের একটা উক্তি If today were the last day of your life, would you want to do what you're about to do today.' কথাগুলো মনে পড়াতেই মৈনাকের ভেতরে একটা অদৃশ্য আত্মবিশ্বাসের স্তম্ভ গড়ে উঠলো। সে টেবিলের উপর স্টপওয়াচ রেখে দুটো রিমোট নিয়ে বসে পড়লো নিজ মিশনে। 

কলিংবেলের আওয়াজে যখন ঘুম ভাঙলো মৈনাকের তখন ঘড়িতে প্রায় সাড়ে এগারোটা বাজে। শরীরের ক্লান্তি তখনও কাটেনি তার। আড়মোড়া ভেঙে সে নিচে গিয়ে দরজা খুলতেই প্রান্তিকার বেশ চিন্তান্বিত মুখ দেখতে পেল। সে তাড়াতাড়ি ঘরে ঢুকে জুতোটা খুলেই সিঁড়ি বেয়ে উপরে উঠে গেল। মৈনাক তাকে দেখে বেশ ভ্যাবাচেকা খেতেই, সে উপরের বৈঠকখানার ঘরে ঢুকতে স্তম্ভিত হয়ে দাঁড়িয়ে পড়লো। মৈনাক তার কাঁধে হাত রাখতেই সে চমকে উঠে জিজ্ঞেস করলো "এগুলো কিসের ছবি টাঙিয়ে রেখেছো সারা ঘর জুড়ে?" "আগে ভেতরে এসে বোসো, তারপর সব বলছি। তার আগে বলো তোমার কপালে ভাঁজের সংখ্যা বাড়ার কারনটা কি?" প্রান্তিকা একটু ধাতস্থ হয়ে বলতে শুরু করলো "আজ এখানে আসার আগে থিসিস পেপারের কিছু আলোচনা করতে ইউনিভার্সিটি গিয়েছিলাম।সেখানে গিয়ে দেখি আমার স্যারের যিনি স্যার তিনি একজন বাইরের সাইন্টিস্ট মি: জন কেরের সাথে কথা বলছেন। পরে জানলাম ঐ বিদেশি সাইন্টিস্ট নাকি সদ্য নাসায় টাইম মেশিন গড়ার প্রজেক্টে ঢুকেছেন। সেই সূত্রেই কলকাতা সহ আরো কিছু শহরের কিছু নামি বিজ্ঞানি আর এই ধরনের প্রোজেক্ট করছে এমন সংস্থার সাথে দেখা করতে এসেছেন এখানে। একরকম ইন্সপেকশনে এসেছেন বলতে পারো। সবার সাথে উনি হোটেল ব্লু স্টারে কিছুদিন থেকে মিটিং করছেন। আর কলকাতার টাইম মেশিন প্রজেক্ট রিলেটেড ওনার লিস্টের নামগুলোর মধ্যে সবার প্রথমে আছে 'সাইন্স এন্ড উই' নামটা।" "কাকুর কর্মস্থল?" "হ্যাঁ, আরো অবাক হবে শুনলে যে, সেখানে এ বিষয়ে লেখা বিজ্ঞানিদের তালিকায় নাম আছে শুধু ড: নন্দিনী মিত্রের।" "সেকি? তাহলে আমার সন্দেহটা ঠিকই ছিল।" "তোমার সন্দেহ মানে?" বিষ্ময়সূচক প্রশ্ন করলো প্রান্তিকা। "মৈনাক একটা চেয়ার টেনে নিয়ে প্রান্তিকার সামনে রেখে তাতে বসে বলতে শুরু করলো "গতকাল বিপ্লব কাকুর বাড়ি থেকে কাকুর কর্মস্থল রিলেটেড সবার হাতের লেখা নিয়ে যখন আমার বন্ধুর বাড়িতে গেলাম, তখন হ্যান্ড রাইটিং এক্সপার্টের কথায় রীতিমতো সন্দেহ হচ্ছিলো আমার। উনি বলছিলেন, কাকুর ব্লু ডায়রিটাতে যে হাতের লেখা আছে, সেগুলো নাকি নন্দিনী মিত্রের।" "কিন্তু নন্দিনী মিত্র তো ডিরেক্টলি সেনকাকুর বস ছিলেন না। তাহলে?" "সেটাই তো ভাবছিলাম আমি। তারপর আমার মনে খটকা লাগলো যে, হয়তো উনি কাকুর মধ্যে তার এক্সট্রিম এবিলিটি দেখে ওনাকে দিয়ে এই প্রজেক্টের কাজ আলাদাভাবে করাচ্ছিলেন। আর এখন তো মনে হচ্ছে যে উনি ওই সাইন্টিস্টের কথাতেই এসব করছিলেন, মোটা টাকা নাম যশ এসবের লোভে।" "কিন্তু কাকুর তো এসব ছিল না। তবে কি কাকু ওনার প্রতি ..." বলে থেমে গেল প্রান্তিকা। মৈনাক ওর মনের খটকাটা দূর করতে বললো "তুমি যা ভাবছো, আমিও ঠিক তাই ভেবেছিলাম প্রথমে। বিশেষ করে ডায়রির উপরের 'জি এফ' লেটারদুটো একরকম ভাবতে বাধ্য করেছিল আমায়। কিন্তু গতকাল রাত্রে আমার এডভেঞ্চারের পর ব্যাপারটা অনেকটা ক্লিয়ার হয়ে গেছে আমার কাছে।" "তুমি করে ফেলেছো এডভেঞ্চার?" "হ্যাঁ প্রান্তিকা। করেছি। কাকুকে নিয়ে কোনোরকম কুচ্ছায় জড়ানো বিশ্বাসকে মনে ও মাথায় একেবারেই প্রশ্রয় দিতে পারছিলাম না আমি। তাই করতে বাধ্য হয়েছি।" "কি হল একটু বলো প্লিজ .." চরম এক উত্তেজিত কণ্ঠে বলে উঠলো প্রান্তিকা। "সত্যি কথা বলতে গেলে কি, প্রথম প্রথম খুব নার্ভাস লাগছিল। যতই হোক, আমিতো বৈজ্ঞানিক নই। তাও শুরু করলাম দুটো রিমোট নিয়ে। টাইম মেশিনের স্টারটিং মোডের পর ফ্লাইং মোড অন করার পরই কিছুক্ষণের মধ্যে একটা মায়াবী নীল আলোয় ভরে উঠলো মেশিনটার চারপাশটা। আমার সারাটা শরীরে এক অদ্ভুত শিহরণ হতে শুরু করেছিল তখন। কিছুক্ষণের জন্য আমার মাথায় বুদ্ধির রিমোট যেন অকেজো হয়ে গিয়েছিল মনে হচ্ছিলো। অত:পর নিজেকে সামলে নিয়ে পর পর স্টেপ অনুসারে চলতে লাগলাম। ড্রোনের ল্যান্ডিং মোড আর ফ্লাইং মোডের মধ্যে খুব একটা ডিফারেন্সই ছিল না। এমনি সময় আমি একাজ যদি এক ঘন্টা গ্যাপে করি, তবে সেটা কয়েক সেকেন্ডেই জানান দিচ্ছিলো যে কাজ হয়ে গেছে, ফিরতে হবে। বুঝলাম টাইম কতো ফাস্ট এগিয়ে গেছে সেখানে। সব শেষ করে যখন মেশিনটা ব্যাক করার কথা ছিল, তখন আমি নিজেই সামলে উঠতে পারছিলাম না। কিন্তু কাকুর আশীর্বাদের হাত ছিল আমার মাথার উপর। তাই সবটা নির্বিঘ্নেই সফল হয়েছে। তবে ফেরার পথের নীল আলোটায় আমি কেমন একটা ঘোরের মধ্যে গিয়ে তন্দ্রাচ্ছন্ন হয়ে গিয়েছিলাম। হয়তো টেনশন আর ক্লান্তির বোঝাতেই ঘুমিয়ে পড়েছিলাম। প্রায় আড়াই ঘন্টা পর সকাল পাঁচটার দিকে জেগে দেখি, ড্রোন সমেত টাইম মেশিন আমার সামনেই। ভেতরের কৌতুহলগুলো আর চেপে রাখতে পারিনি তখন। তাছাড়া অন্য সময় হতে প্রাপ্ত মেমরির স্থায়িত্বও কম হয়। তাই ঝটপট উঠে ড্রোনের মেমরি চিপটা বের করতেই এই ছবিগুলো বেরিয়ে এলো তখন।" বলে অঙ্গুলি নির্দেশ করলো মৈনাক ঝুলিয়ে রাখা ছবিগুলোর দিকে। প্রান্তিকা তখনও হাঁ করে মন্ত্রমুগ্ধ হয়েছিল সবটা শুনে। মৈনাক বলেই চলেছে "এদিকে এসো, মন দিয়ে ছবিগুলো খেয়াল করো। প্রথমেই বলে রাখি এটা প্রায় দু বছর পরের চিত্র। দেখো এই ছবিটার ক্যালেন্ডারটা আজ থেকে দু বছর পরের।" বলে মাঝের একটা ছবি দেখালো মৈনাক। প্রান্তিকা ছবিগুলোতে চোখ বুলাতে বুলাতে দেখলো, একটা ছবিতে মিসেস মিত্রের ছবিতে মালা পরানো আছে। চমকে ও মৈনাককে জিজ্ঞেস করলো "এটা কি দেখছি?" মৈনাক বললো "চমকের আরো বাকি আছে প্রান্তিকা। এই দেখো, এই ছবিতে নন্দিনী ম্যামের অফিস রুমে একটা ফটোফ্রেম রাখা, যেখানে কাকুর সাথে ওনার ছবি। খেয়াল করো ফ্রেমের নিচের লেখাটা।" "দাদাভাই। মানে?" অবাক প্রশ্ন প্রান্তিকার। "মানেটা আর কিছুই নয়, কাকুকে নন্দিনী দাদার মতোই দেখতো। আর আমি যতটুকু জানি কাকু বরাবরই এই বোন সম্পর্কতে খুব সেন্সিটিভ ছিলেন। কাকুর ছোটোবেলায় ওনার এক যমজ বোন ম্যালেরিয়ায় মারা যাওয়ার পর বেশ কয়েক মাস কাকু মানসিকভাবে অসুস্থ ছিলেন। তাই হয়তো সেই জায়গাটা নিয়েছিল ড: নন্দিনী মিত্র।" "কিন্তু উনি মারা গেলেন কিভাবে মানে মারা যাবেন কিভাবে?" "সেটা বুঝছি না। একটা কাজ করি চলো, ওই বিদেশি সাইন্টিস্ট কলকাতায় এসে কোন কোন হোটেলে ছিলেন, কার সাথে দেখা করেছিলেন এগুলো জানি। দরকার হলে সুবিমল, মানে আমার লালবাজারে কর্মরত বন্ধুকেও জানিয়ে ওর সাহায্য নিয়ে হোটেলের সিসি টিভি ফুটেজগুলো দেখি।" প্রান্তিকা সম্পূর্ণ সহমত হল মৈনাকের কথায়। আর মনে মনে কি একটা ভেবে বললো "একটা কথা ভাবো, নন্দিনী ম্যাম শুধু বোনের অভিনয় করলে সেনকাকুর সাথে ছবিটা ওরকমভাবে টেবিলের উপর রাখতেন না। আমরা সেই মেমরিই রাখি, যে মেমরি আমাদের মনের কাছাকাছি মানুষের সাথে হয়।" প্রান্তিকার এ কথা শুনে মৈনাকের চিন্তান্বিত কণ্ঠ থেকে বেরিয়ে এলো "তবেতো রহস্য আরো গভীরে। হয়তো আমাদের চোখে নন্দিনী ম্যাডামকে আসল অপরাধী মনে হচ্ছে। আর আদতে আসল অপরাধী আড়ালে থেকে মিসেস মিত্রকে সবার সামনে শিখণ্ডী সাজিয়ে দাঁড় করিয়ে রেখেছে।" 

শেষ পর্ব 

তারপর প্রান্তিকা তার স্যারের কাছ থেকে বিদেশি বৈজ্ঞানিক মি: কেরের গতিবিধির ব্যাপারে কিছু খবরাখবর নিয়ে মৈনাককে জানাতেই, সে তার লালবাজারের বন্ধু সুবিমলকে তলব করলো। অত:পর তার সহায়তায় মৈনাক আর প্রান্তিকা হোটেল ব্লু স্টারের সমস্ত সম্ভাব্য সিসিটিভি ফুটেজ দেখলো। তখন তারা জানতে পারলো যে, নন্দিনী মিত্রের সাথে সেদিন মি: কের ছাড়াও মৈনাকের কাকাও ছিলেন, ঠিক তখনই মৈনাকের কাছে আসলো একটা ফোন। ফোনে প্রাপ্ত খবরটা মুহূর্তে মৈনাকের যেন সব হিসেবগুলোকে গোলমাল করে দিল। প্রান্তিকা মৈনাককে 'কি হয়েছে' জিজ্ঞেস করতেই ও হতভম্ব হয়ে বসে পড়ে জানালো যে, ওর কাকুর অফিস থেকে এক কর্মচারী ফোনে করে জানিয়েছে যে, নন্দিনী মিত্র নাকি আর নেই। ড: সেনের মতোই একটা কার এক্সিডেন্টে উনি আজ সকালে মারা গেছেন। এ খবরটা শোনার পর মৈনাক তার বন্ধুকে বলে অফিসিয়াল তদন্ত শুরু করলো। ও পরিষ্কার জানালো যে, পরপর দুটো মৃত্যুর কোনোটাই ওর মতে স্বাভাবিক মৃত্যু নয়। অত:পর ব্লুস্টার ও তার আশপাশের হোটেলের বাইরের সিসিটিভি ফুটেজ থেকে আরেকটা তথ্য জানা যায় যে, যে রাতে ড: সেন মারা গিয়েছিলেন, সেই দিন রাতেই নাকি মি: কেরের ফেরার ফ্লাইট ছিল। আর হোটেলের বাইরের ফুটেজে দেখা যায়, ড: সেন মানে মৈনাকের কাকা তার গাড়িতে একা বেরোন। আর মিসেস মিত্র তার নিজের গাড়িতে মি: কেরের সাথে বেরোন হোটেল থেকে। কিন্তু তাদের বেরোনোর ঠিক কিছুক্ষণ আগের একটা ফুটেজে উঠে আসে এক চাঞ্চল্যকর ঘটনা। বাইরে যেখানে গাড়ি গ্যারেজ করে রাখা হয়, সেখানের সেদিনের ক্যামেরা ফুটেজে দেখা যায় একটি বাইশ তেইশ বছরের ছেলেকে। যে কিনা ড: সেনের গাড়ির কাছাকাছি গিয়ে কিছু একটা কাজ করে আবার দ্রুত ফিরে আসে। ছেলেটির বিষয়ে শীঘ্র বিশদভাবে সব জেনে মৈনাককে জানানোর প্রতিশ্রুতি দেয় সুবিমল। 

এরপর ওরা তিনজনে সেদিন থানায় ফিরে জানতে পারে, সেখানে আগে থেকেই মৈনাকের কাকুর অফিস কলিগ আর প্রজেক্ট পার্টনার ড: গৌতম বসে আছেন। উনি ভেতর ঘরে বসে ওসির সাথে খুব গুরুত্বপূর্ণ একটা আলোচনা করছেন। অত:পর উনি বাইরে বেরোতেই দেখা হয়ে গেল মৈনাকের সাথে। বেশ কয়েকবার ভারতে থাকাকালীন মৈনাক কাকুর অফিস ফাংশানে যাওয়ায় ড: গৌতম খুব সহজেই চিনে নেন তাকে। তারপর দুজনের মধ্যে কিছু কথাবার্তা হতেই বেরিয়ে আসে কিছু অজানা ষড়যন্ত্রের গন্ধ। ড: গৌতম মৈনাককে উদ্দেশ্য করে শুরুতে বলেন "তুমি কাল বিপ্লবের বাড়িতে গিয়েছিলে না?" "হ্যাঁ, কিন্তু আপনি জানলেন কিকরে?" "আমি সব জানি। কিন্তু তুমি হয়তো আমার এই জানার সিকিভাগটুকুও জানোনা। আমাদের অফিস পলিটিক্স, ব্যক্তিগত জীবন, দেশের সম্মান সব এক চালে বাজিমাৎ করতে উঠে পড়ে লেগেছেন একজন।" "কে তিনি? আপনি কার কথা বলতে চাইছেন?" অবাক প্রশ্ন মৈনাকের। "নন্দিনীর স্বামী ড: সায়ন মিত্র।" কথাটা বলে মৈনাকের ভ্যাবাচ্যাকা খাওয়া মুখ দেখে উনি আরো বলতে লাগলেন। "আমার আগেই থানায় আসা উচিৎ ছিল। ড: সেনের মৃত্যুর পরই পুলিশকে সব জানানো উচিৎ ছিল। কিন্তু নন্দিনী খুব ভয়ে পেতো ওর স্বামীকে। যে কিনা ওকে ওদের ১৫ বছরের বিবাহিত জীবনে শুধু বিবিধার্থে ব্যবহারই করে গেছে নিজের প্রয়োজনে। আমার সব কথাগুলো বুঝতে হয়তো অসুবিধে হচ্ছে তোমার এখন। কিন্তু আমার কাছ থেকে সবটা শোনার পর, আর কোনো ধোঁয়াশাই থাকবে না তোমার। এ বছরের শুরুতে আমাদের টাইম মেশিনের এ সিরিজের প্রজেক্টগুলো শেষ হওয়ার পরপরই সম্ববত ওনার কাছে এক পরিচিত সূত্রে নাসার প্রজেক্ট জয়েনের সুযোগ আসে। আর সেই সূত্রেই ওনার আলাপ হয়েছিল বিখ্যাত বৈজ্ঞানিক মি: জন কেরের সাথে। চার চারটে বই আছে ওনার স্পেস এডভেঞ্চার নিয়ে। এদিকে অফিসে ড: সেনের সবচেয়ে ভালো বন্ধু ছিল বিপ্লব। সেটা বুঝতে পেরে উনি বিপ্লবকে বলেন যে, উনি শীঘ্র নাসায় চলে যাবেন আর এই অফিসের হেড করে দিয়ে যাবেন তাকে। আর তার পরিবর্তে বিপ্লব ড: সেনের ব্যক্তিগতভাবে গড়ে তোলা অভূতপূর্ব টাইম মেশিনের সব খবর এনে দিতে হবে তাকে। এই টাইম মেশিন গড়ার কথাটা ড: সেনই একদিন চারমাস আগে অফিসে বলেছিলেন কৌতুক করে 'আর মাত্র কটা দিন। এরপরই আমি চমক দেব সবাইকে।' আর বিপ্লব সেই প্রসঙ্গে প্রায় সবই জানতো। কিন্তু কোনোভাবেই ড: সেন নিজের ব্যক্তিগত প্রজেক্ট ডায়রি শেয়ার করতেন না কারো সাথে। সেই পরিস্থিতিতে ড: সায়ন মিত্র প্রথমে নিজের স্ত্রীকে ড: সেনের দিকে এগিয়ে দিলেন প্রেমিকা হিসাবে। তাতে কাজ না হওয়ায় বোনের সেন্টিমেন্ট নিয়ে এগোতে বললেন। আর নন্দিনী মি: মিত্রের কথায় চোখ বন্ধ করে এগিয়ে গেল, কারন সে প্রকৃতই স্বামীকে খুব ভালোবাসতো। আর এই ভাবতো যে স্বামী খুশি থাকলে সেও ভালো থাকবে।" এসব কথার মধ্যে মৈনাকের মনে পড়ে গেল বিপ্লব কাকুর মিসেস মিত্রকে নিয়ে বলা কথাটা 'নন্দিনী মিত্রের সখী সখী ভাবের জন্য কাকু ওনাকে সখী বলে আড়ালে রসিকতা করতেন।' মৈনাকের মনে এবার দুজনের কথার মধ্যে বিশ্বাসগত দ্বন্দ্ব শুরু হল। তাও সে কিছু প্রকাশ না করে শুনতে লাগলো ড: গৌতমের কথাগুলো। উনি তখন বলেই চলেছেন "কিন্তু সায়ন মিত্রের গভীর মায়াজাল সম্বন্ধে তার স্ত্রীয়ের কোনো ধারনাই ছিল না তখন। মি: মিত্র ড: সেনকে জানিয়েছিলেন যে, কোম্পানির প্রজেক্ট হয়ে তার টাইম মেশিন বিদেশে যাবে। কোম্পানির সাথে এ দেশের নামও উজ্জ্বল করবে। কিন্তু নিজে ব্যস্ত থাকার অজুহাত দেখিয়ে নন্দিনীকে ঠেলে দেন সেই প্রজেক্টের টাচে থাকার জন্য। এমনকি মি: জন কেরের সাথে হোটেলেও উনি দেখা করতে যান নি। সবাইকে বলেছিলেন, উনি আউট অফ স্টেট আছেন। কিন্তু আমি জানি উনি আউট অফ স্টেট ছিলেন না। নন্দিনীকে সেটা জানিয়েও ছিলাম। হয়তো ওর মনে কিছু হলেও খটকা লেগেছিল তাতে। আর ও আমার সাথে টুকটাক মিশতে শুরু করেছিল তারপর থেকে। ড: সেনের টাইম মেশিনের প্রজেক্টটা নিজের করায়ত্তে আনার জন্য উনি ঠেলে দিয়েছিলেন নন্দিনীকে। আর সরল সহজ স্বভাবের ড: সেন ধীরে ধীরে তার ভগিনী সম নন্দিনীর সাথে নিজের কোডিং ডায়রির কথাও ডিসকাস করতে শুরু করেছিলেন। ওদের একটা মিলিত ডায়রি ছিল, যার ভেতরে লেখা ছিল E W আর G F। এগুলো আমি অনেক পরে নন্দিনীর থেকে জেনেছি। প্রথম দুটো লেটার তোমার কাকুর নামের সংকেতবহ 'অরিজিৎ' মানে Enemy winer। আর পরের দুটো লেটার নন্দিনী মিত্র মানে নন্দিনীর অর্থ মেয়ে আর মিত্র অর্থ বন্ধু। দুয়ে মিলে হল girl friend। আর girl friend। এই শব্দ ব্যবহার করার আরেক উদ্দেশ্য ছিল ড: সেনের সাথে নন্দিনীকে কলুষিত করা। সেইজন্যই মি: মিত্র ওনাদের এনিভারসারি পার্টিতে আমাদের সবাইকে আমন্ত্রণ করে নিজেই একটা মেকি চিঠি লিখে সবার সামনে স্ত্রীয়ের চরিত্র খারাপ বা ওনার উপর কারো খারাপ নজরের ইঙ্গিত করেছিলেন। আর সেই সূত্রে আমাকেও কাঠগড়ায় দাঁড় করানোর চেষ্টা করেছিলেন। উনি বুঝেছিলেন যে, আমি নন্দিনীর প্রতি সহানুভূতিশীল ছিলাম। আমি তো অকপটে স্বীকার করছিই যে আমি নন্দিনীকে ভালোবাসতাম। কিন্তু ও যখন আমার ভালোবাসাটা বুঝলো তখন অনেক দেরি হয়ে গেছে। মি: সায়ন মিত্র ততক্ষণে ড: সেনের টাইম মেশিনের সব কোড নাসার স্ক্রিনিং টেস্টে পাঠিয়ে দিতে রেডি হয়ে গিয়েছিলেন। আর নন্দিনীকেও সাথে সাথে নিজের জীবন থেকে ঝেড়ে ফেলার সিদ্ধান্ত জানিয়ে দিয়েছিলেন। কিন্তু হয়তো বিপ্লব কাল মি: মিত্রকে তোমরা ড: সেনের মৃত্যু তদন্তে নেমেছো কথাটা না জানালে, জীবন থেকে নন্দিনীকে সরিয়ে দিত না। আসলে বিপ্লব আমায় অফিসগত ব্যাপারে ঈর্ষা করতো, আর উলটে সবাইকে সেটা আমার স্বভাব বলে চালাতো। আমার সব কাজ বানচাল করার অবিরাম চেষ্টা করতো। এসব আমি আগে থেকেই জানতাম। তবে গতকাল রাতে নন্দিনী আমায় মি: মিত্রের সাথে বিপ্লবের ফোনে হওয়া কথাগুলো শুনে সবকিছু আরো ডিটেইলস জানায়। আমি তখন গাড়ি নিয়ে ওকে নিয়ে আসবো বললে, ও বলে ও ই আমার বাড়িতে চলে আসবে ভোরের দিকে। কিন্তু তার আগেই সব শেষ হয়ে গেল।" এতোক্ষণ টানা কথাগুলো বলে হাঁপিয়ে বসে পড়লেন গৌতম। মৈনাকের মাথার হিসেবগুলো যেন সব মিলে যাচ্ছে এবার। হয়তো কাকু দ্বিতীয় বার টাইম মেশিনে চেপে এরকমই কিছু একটা টের পেয়েছিলেন। কিন্তু নিজের মৃত্যুকে টের পান নি। মৈনাকের মনে এবার একটা প্রশ্ন নড়েচড়ে বসলো, কাকুকি এসব ষড়যন্ত্রের আভাস পেয়েই নিচের ঘরে অমন করে ব্লু কভারের ডায়রিটা রেখে দিয়েছিলেন? তবে কি কাকুকে নন্দিনী কোনো আভাস দিয়েছিল? সত্যি কি মি: মিত্রের কাছে কাকুর টাইম মেশিনের আসল কোডিং এর কোনো ডকুমেন্টস আছে? 

বাড়িতে ফিরে সমস্ত চিন্তাভাবনায় যখন মৈনাকের মাথা ধরে এসেছিল। তখন প্রান্তিকা ওর কাছে এসে জানালো এক দারুণ খবর। যা শোনার পর আসল অপরাধীকে ধরতে পুলিশের আর বিশেষ বেগ পেতে হয়নি। প্রান্তিকা জানালো যে, হোটেলের বাইরের সিসি টিভি ফুটেজে দেখতে পাওয়া ছেলেটাকে পুলিশ ধরেছে কাছাকাছি এক গাড়ির গ্যারেজ থেকে। সে পুলিশের জেরার চাপে স্বীকার করেছে যে সে মি: সায়ন মিত্রের কথাতে শুধু ড: সেনের নয়, গতকাল নন্দিনী মিত্রের গাড়ির ব্রেকও নষ্ট করে রেখেছিল। হোটেলে তাকে ড: সেনের গাড়ির চাবিটা এক রুম সার্ভিস বয় এনে দিয়েছিল কিছুক্ষণের জন্য। কিন্তু গতকালের কাজে মিসেস মিত্রের গাড়ির চাবিটা স্বয়ং মি: মিত্রই তুলে দিয়েছিলেন তার হাতে। 

অতঃপর পুলিশের কাস্টেডিতে এনে রাখা মি: সায়ন মিত্রের সাথে মৈনাক পরের দিন দেখা করে বললো "আপনার পদবীটা বড্ড বেমানান। না আপনি অফিসের, না ঘরের, না দেশের মিত্র হতে পেরেছেন।" মি: মিত্র কিন্তু তখনো বিন্দুমাত্র অনুতপ্ত নন। বরং মৈনাককে উদ্দেশ্য করে বলে ফেললেন "তোমার কাকুও বিট্রে করেছিল আমার সাথে। আসল কোডের ডায়রিটা আমার হাতে আসেইনি।" মৃদু হেসে মৈনাক বললো তখন "যাক, নিশ্চিন্ত হলাম। সৎ মানুষের পরিশ্রমে কোনো অসৎ মানুষের ছোঁয়া তাহলে শেষ পর্যন্ত লাগে নি।" 

এরপর মৈনাক ধীরে ধীরে আর্টিকেল লেখা শুরু করলো ওর কাকুর টাইম মেশিন নিয়ে। কিভাবে ড: অরিজিৎ সেন এক অভূতপূর্ব এডভেঞ্চার করেছিলেন, তাই নিয়ে। দেশ বিদেশের ম্যাগাজিনে এক দেড় বছরের মধ্যেই তা সাড়া ফেলে দিল সমগ্র বৈজ্ঞানিকদের অন্দরমহলে। আর মৈনাক মনে করতে থাকলো কাকুর প্রথম টাইম মেশিন এডভেঞ্চারের পরের কথাগুলোর কথা ... 'আমি দেখেছি, তুই বিদেশে আমার এক্সপেরিমেন্ট নিয়ে প্রচার করছিস।' 

অত:পর মনের মধ্যে ভীষণ একটা তৃপ্তি নিয়ে মৈনাক নিজের তৈরি ড্রোনটাকে নিয়ে লিখতে শুরু করলো এবার তার নতুন আর্টিকেল 'ড্রোন এডভেঞ্চার'। এই আর্টিকেলটা এবার সেনবাড়ির দুই জেনারেশনের মিলিত সাফল্যকে পৃথিবীর সম্মুখে তুলে ধরবে। কাকু যে বরাবরই খুব চাইতেন, তার ভাইপো মৈনাকের খুব উন্নতি হোক। সে খুব নাম করুক পৃথিবীতে। তার ইচ্ছাই পূর্ণতা পাবে এবার। 

(সমাপ্ত) 

