প্লিজ হাসবেন না 

 [হাস্যরস] 

প্রতিবছর খ্রীষ্টমাস ছুটির এক সপ্তাহ ক্যাম্পিং-এ যাওয়া হয়। কারণ সবার ছুটি থাকে। দক্ষিণপূর্ব আমেরিকায় শীতের প্রকোপ থাকলেও বরফের-এর হাত থেকে কিছুটা বিরতি থাকে এই সময়। কাজেই কাছাকাছি থেকে আত্মীয়স্বজনরা দলবল নিয়ে চলে আসে আমাদের বাড়ী আর এখান থেকেই যাত্রা শুরু হয়। একটা এন্টারটেনমেন্ট আরভি বাস বুক করা হয়- যাতে রান্নাঘর, বাথরুম, শোবার ঘর সবরকম ব্যবস্থা করা থাকে। বেশ পর পর কয়েক বছর এমনিভাবেই ক্যাম্পিং যাওয়া হচ্ছে। সুখ দুঃখ ভুলে সবাই মিলে হৈ হৈ করে কাটানো যাবে, তাই এই প্ল্যান। 

একবার অনেক দূরে ক্যাম্পিং করতে গিয়ে গাড়ী থেকে নামার সময় রবি ঠাকুরের কবিতা মনে পড়ে গেল, “যেন মনে হলো পেরিয়ে এলেম অন্তবিহীন পথ”। 

রওনার আগে নিজের জামা কাপড় ইস্ত্রি করছিলাম। এই আমার এক বিশ্রী হ্যাবিট। যতই আগে থেকে প্ল্যান করা থাকুক না কেন, ঠিক যাবার দিন আমার জামা কাপড় ইস্ত্রি করতেই হবে। আর ইস্ত্রি করে রাখা আছে জামা কাপড় নিলে বা পরলে চলবে না। অদ্ভুত! আগে থেকে সবাই আমাকে মনে করিয়ে দেয় যে, জামা কাপড় বা ক্যাম্পিং এ আমার দিকে যা যা লাগবে সব যেন গুছিয়ে রাখি। আমি গুছিয়েও রাখি। কিন্তু যাবার আগে মনে হয়, ইশ! এই জামা কাপড়্গুলো বেশী কমফোর্টেবল। কাজেই ছোটাছুটি আর ইস্ত্রি ওই যাবার দিনের জন্য বরাদ্দ থাকবেই। জামা কাপড়ের ঢাঁই পড়ে যায় তখন ইস্ত্রি রুমের একপাশে।আর গজগজানির অন্ত থাকে না। নিজেই নিজেকে বকে চলি অবিরাম। 

যেখানেই যাওয়া হোক না কেন... আরভি গাড়ি করেই যাই আমরা। সবাই মিলে যাওয়ার আনন্দ আলাদা। এই দৌড়াদৌড়ি করার জন্য গাড়িতে উঠেই একেবারে নাক ডাকা শুরু হয়ে যায় আমার। নাক ডাকা না তো যেন হুইশিল। গাড়ির তালে তালে সেই হুইশিল বেজে ওঠে। সবার হাসির রসদ অবশ্য জুগিয়ে রাখি। তারা একটু প্রাণখুলে হাসতে তো পারে। 

সারা বাস জুড়ে তখন আমাদের এই পথ চলাতেই আনন্দ-এর রেশ সবার কানে কানে ঘুরছে। তার মধ্যে বাচ্চারাও কম যায় না।। তাদের কচি গলায় 'উই শ্যাল ওভা কাম...” আমি কানে তূলোর বল আর ঘাড়ে সাপোর্ট ব্যাগ দিয়ে একেবারে ঘুমের রাজ্যে? ওমাঃ কেন? আমি গাড়ি বা বাসে বসলেই ঘুমিয়ে পড়ি। কি করব গাড়ির দুলুনিতে ঘুম ভালবেসে ফেলে আমাকে। মাথা সিটে হেলান দেওয়া আর আছে তো শোল্ডার সাপোর্ট। ব্যাস ! একটা জানলার পাশে সিট নিয়ে মনের সুখে ঘুম আর বোকাদের দল চেঁচিয়ে নেচে একসা। 

আসলে বাড়ির লোক-ই তো বাস ড্রাইভার। মাঝখানে আমি যাই নিজের হাট ধরে দূরে। 

গান, খাওয়া, হাসাহাসি করতে করতে হুশ করে ক্যাম্পিং-এর যায়গায় তো পৌঁছে গেলাম। কিন্তু গাড়ী থেকে জিনিসপত্র নামাবার সময় ভয়ে আঁতকে উঠলাম। ভয় পেয়েছি ভীষণ রকম আমার মতো। বুকের হৃদপিন্ডটা যেন দুম দাম দৌড়োতে শুরু করে দিল। “এ মাঃ ! ইস্ত্রিটা অফ করে আসিনি –গরম হতে হতে এতক্ষনে বোধ হয় বাড়ীতে আগুন ধরে গিয়েছে।” বাধ্য হয়ে ক্যাম্পিং-এর শ্রাদ্ধ করে আর আড়ালে আমাকে কিছু গালাগালি দিয়ে সবাইকে বাড়ী ফিরে আসতে হল। দেখা গেল ইস্ত্রিটা যে শুধু অফ র‌য়েছে তাই নয় – সযন্তে তুলে রাখা আছে ঠিক তার থাকার যায়গায়। সবার মন খারাপ। মন খারাপ ছাড়া আর কি বা করবার আছে। সবাই কত আশা করে কত প্ল্যান করে তবে এই ক্যাম্পিং। 

পরের বছর ক্যাম্পিং করতে গিয়ে ঠিক আগের বছরের ঘটনা ঘটে গেল। জিনিসপত্র নামিয়ে গুছিয়ে রাখা হচ্ছে খাটানো তাঁবুর এক পাশে । রেকর্ড প্লেয়ার-এ ধুম ধারাক্কা গানও শুরু হয়ে গেছে। হঠাৎ কর্কশ কাকের চিৎকারের মতন শোনাল আমার কথাগুলো –“এ বাবাঃ! মনে হচ্ছে ইস্ত্রিটা অফ করে আসিনি, এখন কি হবে? যাঃ, আমার একটুও ভাল লাগছে না। বাইরে থেকে ধোঁয়া দেখে এতক্ষণে বোধহয় পুলিশ এসে গেছে। কি যে করি না আজকাল, জানি না বাবা।” 

এরপরেও কি ক্যাম্পিং করা সম্ভব? জোর করে তেতো খাইয়ে দিলে যা হয়, মুখের আকৃতি অবিকল বাংলা পাঁচের মতো করে সবাইকে জিনিসপত্র আবার গাড়ীতে তুলতে হল। গালাগালির সমস্ত শব্দ ছটপট করে ছুটে এল আমার কাছে। শুধু সিনেমার শুটিং-এর মতন করে “প্যাক আপ” বলে উঠলেন আমার এক দাদা। সেই অন্তবিহীন পথ ফিরে এসে দেখা গেল ইস্ত্রিটা সযন্তেই তুলে রাখা। 

তৃ্তীয়বারে ক্যাম্পিং করতে গিয়েও ঠিক আগের দুবারের মতো ঘটনা ঘটতে বসল। জিনিসপত্র নামানো শেষ। বড়দের কাপে চা ঢালবার জন্য কেটলীর হাতলে হাত দিতেই বিদ্যুত চমকের মতোই মনে পড়ে গেল, “সর্বনাশ, কেন যেন মনে হচ্ছে ইস্ত্রিটা অফ করে আসিনি.....। কি যে করছি আজকাল, বুঝতে পারছি না?” মিনমিন স্বরে এবার ডাক্তার দেখিয়ে নেব, কেন এত ভুল হচ্ছে। জানি না বাবাঃ।” আবার একটা ছোট্ট খাটো গন্ডগোলের সৃষ্টি তৈ্রী হলো। হঠাৎ দেখি এক বৌ্দির মেয়ে কাঁধের ব্যাগটার ঢাকনা খুলে জানাল – “ভয়ের কিচ্ছু নেই পিসিন”-বলে নিজের ব্যাগ থেকে বের করল সেই ইস্ত্রিটা!! 

আমার তখন আহ্লাদে নাচতে ইচ্ছে করছিল। লজ্জায় আর কারুর দিকে না তাকিয়ে খাবারের আয়োজন যেখানে হচ্ছিল, সেখানে সশরীরে হাজির করলাম নিজেকে। 

কবি করুণানিধান বোধ হয় আমার জন্যেই লিখেছিলেনঃ 

“বলার চেয়ে না বলাতেই প্রকাশ তার 

নিরবতাই গাঁথে আমার কথার হার।” 

