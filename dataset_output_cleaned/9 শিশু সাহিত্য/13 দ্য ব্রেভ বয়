#দ্য_ব্রেভ_বয় #প্রতীতি_চৌধুরী। -"সে অনেকবছর আগের কথা দাদুভাই। তখন তো গায়েও খুব জোর ছিল। আমরা চারজনে টর্চ আর লাঠি নিয়ে রায়দিঘির পাড়ে বসে রইলাম।" ঐশিক বড়ো বড়ো চোখে নিখিলেশের মুখের দিকে চেয়ে বলল, -"তোমার ভয় লাগছিল না দাদুন?" -"ভয় যে একেবারেই লাগছিল না, তেমনটা নয়। রায়দিঘির সামনেই তো বিশাল শ্মশান। ঝড়ো হাওয়ার সঙ্গে আবার ঝিরিঝিরি বৃষ্টিও শুরু হয়েছিল। এমনিতেই তখন গাঁয়ে মহা সোরগোল পড়ে গেছে। গৌরিপুরের মেয়ে বৌরা তো সন্ধ্যার পর আর ঘর থেকে বেরোতেই চাইতো না। সবারই ধারণা শ্মশান থেকে তেনারা উঠে আসছেন প্রতি রাত্রে..." ঐশিক ভয় পেয়ে ওর দাদুনের গা ঘেঁষে বসলো। নিখিলেশ ওর স্মৃতিচারণ করে বলতে লাগলো, -"গণেশ দা আমাদের বলে রেখেছিল ভয় লাগলেও কোনো মতেই আমরা টর্চ জ্বালতে পারবো না। রায়দিঘির পাড়ে ঠান্ডা হাওয়ার কাঁপুনি ছুঁচের মতো শরীরে বিঁধছিল আমাদের।খালি পায়ে ভিজে মাটিতে বসেছিলাম ঘন্টার পর ঘন্টা। ঝোঁপের মধ্যে নড়াচড়া করার সুযোগও তেমন ছিল না। শরীর যেন অবশ হয়ে আসছিল। তারই মাঝে পায়ের উপর দিয়ে ঠান্ডা কিছু একটা পেরিয়ে গেল। রায়দিঘির পাড়ের ওই ঝোঁপগুলোতে সাপখোপ কম ছিল না সেইকালে.. তবুও দাঁতে দাঁত চিপে মূর্তির মতো স্থির ভাবে বসেছিলাম। ঘর থেকে আমরা চারজনেই যে প্রতিজ্ঞা করে বেরিয়েছিলাম আজ এর শেষ দেখে ছাড়বো।" এবার ঐশিক একটু অধৈর্য্য হয়েই বলল, -"দাদুন তুমি ভূতদের দেখতে পেয়েছিলে!" নিখিলেশ হেসে বলল, -"আরে তুই শুনলে তো জানতে পারবি.. ওরকম ভাবেই আমরা প্রায় কয়েকঘন্টা বসেছিলাম। শ্মশান থেকে মাঝে মাঝে ভেসে আসছিল হুক্কা-হুয়া। আর বাকি সময় একঘেঁয়ে ব্যাঙ আর ঝিঁঝিঁ পোকার ডাক। শুনতে শুনতে আমাদের ঝিমুনি মতো চলে এসেছিল। হঠাৎ গণেশ দা সতর্ক করতে তাকিয়ে দেখলাম শশ্মানের ওপাশে থাকা অশ্বত্থ গাছটার পাশ দিয়ে পাঁচ সাতটা ছায়ামূর্তি এগিয়ে আসছে। অনেকক্ষণ একভাবে অন্ধকারে বসে থেকে তখন আমাদের চোখ সয়ে গেছে। যতই আকাশে মেঘ থাক, ওই ঝিরিঝিরি বৃষ্টির মধ্যেই বুঝতে পারলাম ছায়ামূর্তিগুলোর মাথা কাপড়ে ঢাকা, কোমরের নীচ থেকে হাঁটু পর্যন্ত বাঁধা গামছা। মনে হচ্ছিল ঝড়ো হাওয়াতে কঙ্কালগুলো একে একে উড়ে এসে দিঘিতে পড়ছে। আমার তো ভয়ে গলা শুকিয়ে গেছল। ধরেই নিয়েছিলাম আজ আর প্রাণ নিয়ে ঘর ফিরতে পারবো না, ওদের ডিনারে আজ মাছের পরিবর্তে মাংসই হচ্ছে। তখনই গণেশ দা ফিসফিস করে বলেছিল বড়ো হাড়িগুলো দেখছিস! ভূতেরা কি মাছগুলো বাড়ি নিয়ে গিয়ে রান্না করে খাবে! ততক্ষণ পর্যন্ত আমি খেয়ালই করিনি ভূতগুলো সঙ্গে করে কিছু নিয়ে এসেছে বলে! গণেশ দা আমাদের আরেকটু অপেক্ষা করতে বলল। দেখলাম লিকপিকে ছায়ামূর্তিগুলো দিঘিতে নেমে জাল ফেলতে শুরু করেছে। ভূতেদের মাছ ধরতেও যে জাল লাগে সে কথা তো আমাদের জানাই ছিল না।" ঐশিক হঠাৎ করে বলে উঠলো, -"সত্যি বলছো দাদুন, ভূতদেরও ফিসিং করতে নেট লাগে!" নিখিলেশ হাসতে হাসতে বলল, -"আরে ধুর! সত্যিকারের ভূত হলে তো দিঘিতে হাত বাড়িয়েও মাছ ধরে ফেলবে। ওরা তো আসলে চোর ছিল। প্রায় প্রতিরাত্রেই রায়দিঘি থেকে মাছচুরি করতো। ওদের মধ্যে আমাদের গৌরিপুরেরই দুটো লোক ছিল। যাতে নিজেদের মাছচুরিতে অসুবিধা না হয় তাই গাঁয়ে রটিয়ে দিয়েছিল রাত্রেবেলা অশরীরিরা শ্মশান থেকে উঠে আসছে। আচ্ছা তুই-ই বল, যাদের শরীরই নেই তারা মাছটা খেয়ে হজম করবে কি করে!" ঐশিক একটু ভেবে বলল, -"হ্যাঁ দাদুন, পিঙ্কির ঠাম্মিও না ওকে বলেছে, ভূতেদের কোনো শরীর নেই। ওই জন্যই তো ওদের অশরীরি বলে।" নিখিলেশ ঐশিকের কথার রেশ টেনে বলল, -"তবে আর কি বলছি দাদুভাই! এসব উলটো পালটা ভয় দেখিয়েই একদল লোক রায়দিঘির মাছচুরি করে ব্যবসা শুরু করেছিল। আমাদের গৌরিপুরের গিন্নি মা এমনিতেই খুব ধার্মিক মানুষ ছিলেন। এসব ভূত টুতে উনি খুব ভয় পেতেন। তাই লোকমুখে তেনাদের নাম শুনে জমিদারীর ওতো বড়ো রায়দিঘিটা উনি প্রায় ছেড়েই দিয়েছিলেন ওই শ্মশানবাসীদের জন্য।" ঐশিক বলল, -"তারপর কি হলো দাদুন! তোমরা ধরলে ওই লোকগুলোকে!" -"হ্যাঁ গো দাদুভাই, গণেশ দার কথা মতো আমরা সেই মাছচোরগুলোকে ধরবো বলে আস্তে আস্তে চারপাশে ছড়িয়ে গেলাম। ওদের কাছে ধারালো অস্ত্র থাকাটাও অস্বাভাবিক ছিল না। তবুও আমরা শুধুমাত্র সাহস আর লাঠিতে ভর করে ওদের ঘিরে ফেললাম।" ঐশিকের মনে ওর দাদুনের প্রতি যে শ্রদ্ধা জমা হচ্ছিল সেটা ওর চোখ দেখে আর কথা শুনেই বোঝা যাচ্ছিল। -"তুমিও ঈশানের মতো ব্রেভ বয় ছিলে বলো দাদুন! জানো দাদুন, সেদিন রাস্তাতে ওই ডগটার থেকে পিঙ্কিকে বাঁচাবার পর স্কুলের ম্যাম বলেছিল ঈশান ব্রেভ বয়। আমি কেন ব্রেভ বয় হতে পারিনা!" ঐশিকের মাথাতে হাত রেখে নিখিলেশ বলল, -"আমরা সবাই-ই তো ব্রেভ বয় দাদুভাই। আমাদের মনের মধ্যে অনেক সাহস জমা আছে। সময় হলেই সেটা বেরিয়ে আসবে.. তখন দেখবে সামনের লোকেরা ভয় পেয়ে পালিয়ে যাবে।" ঐশিক নানা কিছু ভাবতে ভাবতে ওর দাদুনের কোলে মাথা রেখে শুয়ে পড়লো। -"আচ্ছা দাদুন, সত্যিই যদি শ্মশান থেকে রায়দিঘিতে ভূত আসতো! যেমনটা সবাই বলেছিল... এত্তো বড়ো বড়ো হাত বাড়িয়ে মাছ ধরতো, লম্বা লম্বা নখ দিয়ে চিরে কাঁটা বার করতো, ইয়া বড়ো বড়ো দাঁতে কাঁচা মাছ চিবিয়ে খেত, তাহলে সেদিন তোমাদের কি হতো! মাম্মাম বলে বেশি ব্রেভ হতে যাওয়া ভালো নয়, তাতে নিজেরই বিপদ আসে।" নিখিলেশ ঐশিকের মাথাতে হাত বুলিয়ে দিয়ে বলল, -"তোমার মাম্মাম ঠিকই বলে। ব্রেভ হতে যাওয়া সব সময় ভালো নয়। কিন্তু বিপদ যদি নিজের ঘরে আসে, তখন তো ব্রেভ হতেই হয় তাই না! নিজের জন্য, নিজের ঘরের জন্য লড়তে না পারলে তখন তো সবাই তাকে কাওয়ার্ড বলবে। আর আমাদের গৌরিপুরের সব গাঁয়ের লোক তো নিজেদেরই ঘরের লোকের মতো ছিল। আমরা সবাই একসাথে থাকতাম যে! গ্রামের কত্তো মানুষ ওই বিশাল রায়দিঘি থেকে মাছ ধরে জীবন চালাতো। কিন্তু যখন থেকে ওই ভূতেদের অত্যাচার শুরু হয়েছিল কেউ আর দিনের বেলাতেও ওই দিকে সাহস করে যেতে চাইতো না। কাউকে না কাউকে তো ব্রেভ হতেই হতো, না হলে দুষ্টু ভূতগুলো ধরা পড়তো কি করে!" ঐশিক হাসতে হাসতে বলতে লাগলো, -"হ্যাঁ দাদুন, তুমি ঠিক বলেছো। ওরা দুষ্টু ভূত। তাই তো সবাইকে মিথ্যে কথা বলেছিল। ম্যাম বলে যারা খারাপ, যারা মিথ্যে বলে তাদের শাস্তি হয়। ওই ভূতগুলোরও শাস্তি হয়েছিল?" নিখিলেশের আর কিছু বলার আগেই রাজশ্রী এসে ঐশিককে ধমক দিয়ে বলল, -"ঋক... তুমি পড়াশোনা না করে দাদুনের কোলে শুয়ে কি করছো! সামার ভ্যাকেশনের আগে দুটো প্রজেক্টের খাতা তোমাকে স্কুলে সাবমিট করতে হবে, সেটা কি ভুলে গেছো!" ঐশিক ভয় পেয়ে ওর দাদুনের কোল থেকে উঠে বসলো। ঐশিক জানে ওর মাম্মাম ওকে খুব বেশি ভালোবাসলেও রেগে গেলে ভয়ঙ্কর হয়ে যায়। মিনমিন করে ঐশিক বলল, -"মাম্মাম, আমি দাদুনের কাছে মেছোভূতের গল্প শুনছিলাম।" রাজশ্রী ঐশিকের কথা শুনে আরো বেশি রেগে গেল। নিখিলেশের দিকে চেয়ে তীব্র ভৎর্সনার সুরে বলল, -"আপনি না স্কুল টিচার ছিলেন, এসব গেঁয়ো গল্প ঋককে শোনাবার আগে একবারও কি মনে হলো না ওর মনে কি ইমপ্যাক্ট হবে!" নিখিলেশ একটু ইতস্ততঃ করে বলল, -"দাদুভাই-ই ক'দিন ধরে ভূতের গল্প শুনবো বলে জোর করছিল তাই ভাবলাম...." নিখিলেশের কথাটা শেষ হবার আগেই রাজশ্রী ঐশিকের হাতটা ধরে টেনে নিখিলেশের কাছ থেকে ওকে সরিয়ে নিয়ে বলল, -"তাই আপনি ভাবলেন যা হোক গাঁজাখুরি বলতে শুরু করি। আর ভাববেন নাই বা কেন! ছিলেন তো ওই গৌরিপুরের আটচালার মাষ্টার।" ঐশিক ওর দাদুনকে ওর জন্য বকুনি খেতে হচ্ছে দেখে সহ্য করতে না পেরে বলল, -"না মাম্মাম, দাদুন গাঁজাখুরি গল্প বলেনি। ওই লম্বা লম্বা নখওয়ালা মেছোভূতগুলো আসলে..." ঐশিককে ধমক দিয়ে এবার রাজশ্রী ওর পিঠে সজোরে দু চাপ্পড় বসিয়ে দিল। তারপর নিখিলেশের দিকে তাকিয়ে বলল, -"দেখছেন তো বাবা, আপনার জন্য কি সব ভাষা শিখেছে ঋক! এবার তো গার্জেন কল আসবে স্কুল থেকে! একে তো টার্ম এন্ডে এতো পুওর মার্কস, তারপর পড়াশোনায় ফাঁকি দিয়ে যতরকম গালগল্প। মনে হচ্ছে না বেশিদিন স্কুলটাতে আর টিকতে পারবে!" ততক্ষণে ঐশিক রাজশ্রীর কাছে মার খেয়ে কাঁদতে শুরু করেছে। রাজশ্রী অবশ্য তাতে বিন্দুমাত্র নরম না হয়ে ঐশিককে টানতে টানতে নিয়ে গেল ওর পড়ার ঘরে। **** বিছানার একদিকে ল্যাপটপ নিয়ে বসেছিল অনিমেষ। ঐশিক সন্ধ্যা থেকে অনেকক্ষণ কান্নাকাটি করে না খেয়েই ঘুমিয়ে পড়েছে। ওদের পুরো বিছানাতে ছড়িয়ে পড়েছে সিলিং এর ব্লু লাইটটার হালকা আভা। নাইট ক্রিমটা মাখতে মাখতে রাজশ্রীই শুরু করলো, -"শান্তিভিলাতে কথা হয়েছে তোমার!" অনিমেষ ল্যাপটপের স্ক্রিনে চোখ রেখে অন্যমনষ্ক ভাবে বলল, -"হুমম..." রাজশ্রী নাইট ক্রিমটা ড্রেসিং টেবিলে রেখে বিছানায় এসে বসলো। -"কি বললো ওরা! ওদের ওখানে থাকার ব্যবস্থা হয়ে যাবে?" রাজশ্রী পাশে এসে বসতে অনিমেষের খেয়াল ল্যাপটপ থেকে সরে ওর হালকা গোলাপি স্লিপিং গাউনের দিকে গেল। গলাটা ঝেড়ে অনিমেষ বলল, -"ব্যবস্থা না হওয়ার তো কিছু নেই। তবে বাবাকে কিভাবে কথাটা বলবো সেটা নিয়েই ভাবছিলাম।" রাজশ্রী এবার বিরক্ত হয়ে বলল, -"তুমি তো এমন ভাব করছো যেন বাবাকে চিরকালের জন্য ওল্ডেজ হোমে পাঠিয়ে দিচ্ছি। মাত্র দুটো মাসেরই তো ব্যাপার। তারপর না হয় নিয়ে এলেই হবে।" অনিমেষ কিছুক্ষণ চুপচাপ বসে রইলো। তারপর ল্যাপটপটা পাশে সরিয়ে রেখে একটা দীর্ঘশ্বাস ফেলল। রাজশ্রী বলে উঠলো, -"ওতো ভাবার কি আছে বলো তো! তুমি বাবাকে বলবে যে আমরা কেউ বাড়িতে থাকছি না। ঋকের সামার ভ্যাকেশনে সিমলা যাচ্ছি।" অনিমেষ ইতস্তত করে বলল, -"না না, সেটা হচ্ছে না। বাবা যদি বলে গতবারের মতো একা থেকে যাবে। কুসুম এসে রান্না করে দিয়ে যাবে। মানে গতবারও তো আন্দামান ট্যুরের সময় বাবাকে এখানে একা রেখেই..." রাজশ্রী এবার ঝাঁঝিয়ে উঠলো, -"চুপ দাও তো, গতবার মাত্র এক সপ্তাহের জন্য গেছলাম। আর এবার আসা যাওয়া মিলে প্রায় কুড়ি দিন। তাছাড়া আমি চাই না ঋক বাবার কাছে থেকে রাজ্যের যত সব গেঁয়ো গল্প শুনে শুনে ভ্যাকেশনটা নষ্ট করুক। দেখলে তো ফার্স্ট টার্মের রেজাল্ট! ছুটি শেষ হতে না হতেই আবার এক্সাম। কি লিখবে সেখানে! মেছোভূতের গল্প!" অনিমেষ ভ্রু দুটো জোড়া করে রাজশ্রীর দিকে তাকিয়ে বলল, -"কি! কি ভূতের গল্প!" রাজশ্রী রাগে গজগজ করতে লাগলো, -"হ্যাঁ, ওই বারো ফুট লম্বা হাত, চার ফুট লম্বা নখ এসবেরই তো গল্প বলেন তোমার বাবা! ভাবতে পারছো আমাদের ঋকের শিক্ষাটা কোন দিকে যাচ্ছে! আমরা দুজনে সারাদিন এতো কাজ করছি, পরিশ্রম করছি, রোজগার করছি, এসব কার জন্য বলো তো!" অনিমেষকে চুপচাপ থাকতে দেখে ঘুমন্ত ঐশিকের মুখের দিকে চেয়ে একতরফা রাজশ্রী বলতে রইলো, -"জানো তো, ঋকই আমার জীবনে সব কিছু। এতোটাকা ডোনেশন দিয়ে ওকে স্কুলে এডমিশন করালাম। তিনটে টিউশন, ড্রয়িং ক্লাস, মিউজিক ক্লাস, সুইমিং ক্লাস। এরপরেও যদি ওকে জীবনে প্রতিষ্ঠিত না দেখতে পারি আমার সব চেষ্টা বৃথা হয়ে যাবে।" অনিমেষ রাজশ্রীকে শান্ত করতে ওর কাঁধে হাত রেখে বলল, -"এখন থেকে এতোদূর ভাবছো কেন!" রাজশ্রী অনিমেষের হাতটা সরিয়ে দিয়ে বলল, -"এখন থেকেই ভাবার সময় অনি। ভিতটাই যদি নড়বড়ে হয়, আমার স্বপ্নের রাজপ্রাসাদ গড়ে উঠবে কি করে! তুমি জানো গত বছর ক্লাস ফোরে ওঠার সময় মিসেস সেনের মেয়ের এভারেজ পার্সেন্টেজ কতো ছিল! নাইন্টি ফোর! আর আমাদের ঋক ওয়ানের এনোয়াল এক্সামে টেনেটুনে সেভেন্টি পার্সেন্ট পাচ্ছে।" অনিমেষ আর কথা বাড়ালো না। ও জানে ঐশিক জন্মাবার পর থেকে রাজশ্রী ওকে নিয়ে কতো কিছু স্বপ্ন দেখছে। প্রতিটা মায়ের মতোই রাজশ্রীও চায় ঐশিক টপ করবে ক্লাসে। কিন্তু টপ তো দূরের কথা, অনিমেষের তেমন পরিচিতি বা মোটা টাকা ডোনেশন দেওয়ার ক্ষমতা না থাকলে ঐশিক চান্সই পেত না সেন্ট ওরিয়েন্টের মতো নামি স্কুলে। এখন তো রাজশ্রী প্রায়ই দুঃস্বপ্ন দেখে খারাপ পারফোরমেন্সের জন্যে ঐশিককে রাস্টিকেট করে দিচ্ছে স্কুল থেকে! **** -"আমার তো ভ্যানিলা ফ্লেভারই বেশি ভালো লাগে, ঐশিক তোর কি ফ্লেভার ভালো লাগে?" পিঙ্কির কথা শুনে ঐশিক গালে হাত দিয়ে কিছুক্ষণ ভেবে বলল, -"আমার চকোলেট।" সোহিনী হেসে বলল, -"আমি কিন্তু কেশর ফ্লেভার নেবো, একসাথে চারটে.." ঈশান নিজের ইউনিফর্মের কলারটা তুলে অহংকার করে বলল, -"তোদের কোনো চিন্তা নেই। পাপাকে বলবো আমার বার্থ ডে পার্টিতে আইসক্রিম কর্ণার খুলে দিতে। যার যা ফ্লেভার পছন্দ, যতগুলো খুশি পেয়ে যাবি।" ঐশিক জানে ঈশান ছেলেটা প্রত্যেক কথাতে নিজেকে জাহির করতে চায়। ঈশানের বাবার অনেক বড়ো সড়ো বিজনেস। এদিকে পড়াশুনোতেও ঈশান ভালো হওয়ায় ক্লাসের ম্যামরাও ওকে খুব ভালোবাসে। ঈশানের মা মিসেস অর্চনা আহুজা এবারেই তো রেজাল্ট ডিস্ট্রিবিউশনের দিন রাজশ্রীকে শুনিয়ে বলছিল, -"আমার ঈশান মাত্র এক পার্সেন্টের জন্য সেকেন্ড হয়ে গেছে। আমি বলে রেখেছি নেক্সট টাইম টপ না হলে আর কোনো গিফটই ওকে দেওয়া হবে না।" কিছুদিন আগে আবার স্কুলের সামনের রাস্তাতে পিঙ্কিকে একটা ডগের থেকে বাঁচিয়ে ক্লাসের ব্রেভ বয়ও হয়ে উঠেছে ঈশান। তবে ঐশিকের মোটেও ভালো লাগেনা ঈশানকে। ওর দাদুন বলে নিজের নিয়ে অহংকার করা মোটেও ভালো কাজ নয়। অহংকারই পতনের কারণ। ঐশিক শুনেছে, মহাভারতের গল্পেও আছে কি ভাবে কর্ণ আর অর্জুন সমান দক্ষ হওয়া সত্ত্বেও অর্জুনই জয়ী হয়েছিল। কর্ণের অতিরিক্ত আত্মবিশ্বাস আর অহংকারই শেষ পর্যন্ত ওর পরাজয়ের কারণ হয়ে উঠেছিল। ঈশানকে জব্দ করতেই ঐশিক বলল, -"তোর বার্থ ডে পার্টিতে সব আইসক্রিম পাওয়া যাবে!" ঈশান আগের মতোই বুক ফুলিয়ে বলল, -"তোর কি ফ্লেভার চায় সেটা তো বল!" ঐশিক একটু ভেবে বলল, -"কাঠি দেওয়া নারকেল চিঁড়ের আইসক্রিম পাওয়া যাবে!" ঈশান নাক কুঁচকে বলল, -"কি!" -"নারকেল চিঁড়ের আইসক্রিম। দাদুন বলে দশ পয়সাতে পাওয়া যেত একসময়। বাবানের খুব ফেভারেট ছিল।" সোহিনী আর ঈশানের চোখ তো শুনেই বড়ো বড়ো হয়ে গেছে। পিঙ্কি ঐশিককে সমর্থন করে বলল, -"জানিস, আমার মা বলে আলুর মালাই ক্রিম খেয়েছে। মায়ের সময়ে এক টাকাতে আইসক্রিম পাওয়া যেত।" ঐশিক পিঙ্কির কথাতে হাসতে হাসতে বলল, -"জানিস বাবান যখন ছোটো ছিল, দাদুন আইসক্রিম কিনতে পয়সা না দিলে বাবান না জমির আলু তুলে নিয়ে গিয়ে আইসক্রিম আঙ্কেলের কাছে দিয়ে দিত। তিনটে আলু দিলেই আইসক্রিম আঙ্কেল একটা গোটা আইসক্রিম ধরিয়ে দিত।" সোহিনী অবিশ্বাসের সুরে বলল, -"তুই সত্যি বলছিস ঐশিক! আলু দিয়ে আইসক্রিম!" ততক্ষণে অর্ক, ঋভু, সঙ্গীতা আরো অনেকেই ওদের গল্প শোনাতে মন দিয়েছে। ঐশিক বলল, -"হ্যাঁ রে, সত্যি। আমার দাদুন আমাকে বলেছে, যাতে বাবান আর আইসক্রিম না খায় তার জন্য দাদুন বলতো আইসক্রিম নোংরা জল থেকে তৈরি হয়। ওতে ড্রেনের জল থাকে। কেরোসিন ঢাললে তার থেকে এত্তো বড়ো বড়ো পোকা বেরিয়ে আসে।" সঙ্গীতা নাক কুঁচকে মুখ বিকৃত করে বলল, -"ছি! আমি আর খাবো না! ঈশান, আঙ্কেলকে বলে দিবি তোর বার্থ ডে তে আইসক্রিম কর্ণার যেন না করে।" ঈশান এতোক্ষণ ওর জন্মদিনের আয়োজন নিয়ে নানা কিছু বলে নিজের জনপ্রিয়তা বাড়াচ্ছিল। ঐশিকের এসব গল্প শুনে ও ভীষণই বিরক্ত হলো। ঐশিক হেসে বলল, -"ধুর! ওসব তো দাদুন এমনিই বলতো, যাতে বাবান আর আলু দিয়ে আইসক্রিম না কিনে সেই জন্য!" পিঙ্কি ঐশিককে বলল, -"আমার তো বিশ্বাসই হচ্ছে না আলু দিয়ে আইসক্রিম কেনা যেত!" ঐশিক আত্মপ্রত্যয়ী স্বরে বলল, -"হ্যাঁ রে, আমার দাদুন মিথ্যে বলে না। দাদুন বলে আইসক্রিমের গাড়ি নিয়ে আগে ছেলেধরারাও গ্রামে গ্রামে ঘুরতে আসতো, তারপর আইসক্রিমে নেশা মিশিয়ে ছেলেদের খাইয়ে ওদের ধরে নিয়ে চলে যেত.." সোহিনী ভয় পেয়ে বলল, -"তারপর কি করতো ছেলেগুলোর?" ঐশিক ঠিক ওর দাদুর মতো চোখ পাকিয়ে বলল, -"তারপর ছেলেগুলোকে অনেক দূর দেশে পাচার করে দিত।" **** বিকেলবেলা আজকেও নিখিলেশের কাছে বসেই ঐশিক গল্প শুনছিল। গ্রীষ্মের দিনে ঝড় উঠলে গৌরিপুরে গিন্নিমায়ের আমবাগানে আম কুড়োনোর গল্প, ব্যাটবল খেলার গল্প, পুকুরের এক হাঁটু পাঁকে নেমে মাছ ধরার গল্প। আজ একটু তাড়াতাড়িই বাড়ি ফিরেছিল অনিমেষ। গত কয়েকদিন ধরে রাজশ্রী বারেবারে চাপ দিচ্ছে নিখিলেশকে শান্তিভিলাতে পাঠাবার ব্যাপারে কথা বলার জন্য। ঐশিকের গ্রীষ্মের ছুটি পড়তেও আর দেরী নেই, তাছাড়া ওদের তিনজনের সিমলার টিকিটও কাটা হয়ে গেছে। নিখিলেশ শান্তিভিলাতে যেতে রাজী হলে যা কিছু কাগজপত্রের কাজ এই মাসের মধ্যেই সেরে রাখতে পারবে অনিমেষ। পরের মাসের পয়লা তারিখেই তাহলে নিখিলেশকে শান্তিভিলাতে রেখে আসা সম্ভব হবে। নিখিলেশ আর ঐশিকের কাছাকাছি গিয়ে অনিমেষ ডাকলো, -"বাবা, একটা কথা ছিল..." ঐশিক ওর বাবানকে দেখতে পেয়েই লাফাতে লাফাতে গিয়ে বলল, -"জানো তো বাবান, আজ না দাদুন তোমার ছোটোবেলার গল্প বলছিল। তুমি আমের আচার খেতে খুব ভালোবাসতে। ঠাম্মি আচার করে কাঁচের জারে ভরে রেখেছিল, আর তুমি সবটাই একটু একটু করে খেয়ে নিয়েছিলে বলো!" অনিমেষের কিছু বলার আগেই ঐশিক ওর হাত ধরে টেনে নিয়ে এলো বারান্দার সোফাতে। নিখিলেশ বলল, -"তোর ছোটোবেলার কীর্তি কথা শোনাচ্ছিলাম দাদুভাইকে. কমলিকা তো আর নেই, থাকলে হয়তো সেই শোনাতো সব।" অনিমেষ দেখলো ওর বাবার চোখদুটো ছলছল করছে। নিখিলেশ অবশ্য চোখের জল ঢাকা দিতে হাসতে হাসতেই বলল, -"জানিস দাদুভাই, তোর ঠাম্মি ভেবেছিল আমার থেকে পালিয়ে গিয়ে আমাকে খুব একা করে দেবে। কিন্তু তুই যে চলে এলি আমার একা হওয়ার আগেই..." অনিমেষ শান্তিভিলার কথাটা বলতে গিয়েও নিজের বিবেকের কাছে আটকে গেল। নিখিলেশ বলে চলেছে, -"জানিস দাদুভাই, তোর বাবান এতো দুষ্টু ছিল, আমাকেই প্রতিদিন সঙ্গে করে স্কুল নিয়ে যেতে হতো। কোনোদিন যদি আমি আগে স্কুল চলে যেতাম তো তোর বাবান আর স্কুল মুখো হতো না। সে সারাটা দুপুর টো টো করে বনে বাদাড়ে ঘুরে বেরাতো। আমাকে তো অন্য মাষ্টাররা বলেই দিয়েছিল, তোমার ছেলে আর মানুষ হবে না।" নিখিলেশ একটু থেমে অনিমেষকে উদ্দেশ্য করে বলল, -"দাদুভাই আমার কাছে দুঃখ করছিল, বলছিল বৌমা ওকে বলেছে ওর পড়াশুনো হবে না। তাই তোর কথাগুলো বলছিলাম আর কি! তোর মনে আছে অনি, আমাদের স্কুলের তারিণী মাষ্টারের মাথাতে একবার এমন গুলতি দিয়ে ঢিল ছুঁড়েছিলি যে মাথা ফেটে রক্ত আর ধরে না! সে কি লজ্জা! আমি তো স্কুলে গিয়ে আর মুখ দেখাতে পারিনি। আমাদের ঋক তো গুড বয়, কতো শান্ত ছেলে। তারপরেও কে বলে ওর পড়াশুনো হবে না!" ঐশিক গালদুটো ফুলিয়ে বলল, -"মাম্মাম বলে আমি ব্যাড বয়, ঈশান গুড বয়। আচ্ছা দাদুন, শুধু পড়াশুনোতে ভালো হলেই কি কেউ গুড বয় হয়ে যায়!" নিখিলেশ ঐশিকের মাথাতে হাত বুলিয়ে বলল, -"ধুর! তা কেন হবে! এই তো দেখ তোর বাবান প্রাইমারি স্কুলে পড়তে ম্যাথে দুবার ফেল করেছিল। তোর বাবা কি তার জন্য ব্যাড বয় হয়ে গেছে! আজ তোর বাবা কতো বড়ো অফিসার। এতো বড়ো ফ্ল্যাটে আছে, আমাদের সবাইকে কতো যত্নে রেখেছে। ব্যাড বয় হলে কি এসব পারতো!" অনিমেষ এবার সত্যিই মাথাটা নীচু করলো। কেমনই যেন একটা অপরাধবোধ ওকে গ্রাস করছিল! মা চলে যাবার পর বৃদ্ধ মানুষটা গৌরিপুরের সমস্ত ভিটে মাটি, স্মৃতি বিক্রি করে দিয়ে এই চার তলার একটুকরো ফ্ল্যাটে এসে পড়ে আছে তা তো শুধু নিজের পরিবারের সান্নিধ্যে থাকতে পাবে বলে। সেই সান্নিধ্য, কথা বলার শেষ সম্বলটুকুও বাবার কাছ থেকে কেড়ে নিতে চাইছে অনিমেষ! কি ভাবে এতোটা কঠিন হবে! অনিমেষের নিজেরও খুব মনে পড়ছিল ছোটোবেলার কথাগুলো। সেদিন যখন তারিণী মাষ্টারের মাথা ফাটার পর স্কুলের অন্য সব মাষ্টাররা নিখিলেশকে বলেছিল, -"তোমার এ ছেলের পড়াশুনো কিছু হবে না, কয়েকটা গোরু, ছাগল বরং কিনে দিও। এরকম বিপজ্জনক ছেলেকে স্কুলে রাখলে অন্য ছেলেগুলোরও সমস্যা বাড়বে।" তখনও নিখিলেশ আস্থা রেখেছিল নিজের ঔরসের প্রতি। কমলিকা পর্যন্ত রাগ দেখিয়ে অনিমেষের খাওয়া দাওয়া বন্ধ করে দিয়েছিল। নিখিলেশ শুধু বলেছিল, -"ছোটো ছেলে ভুল করে ফেলেছে, একটা ভুলে কি কেউ খারাপ হয়ে যায়! আমি ওকে ঠিক সংশোধন করবো.." হ্যাঁ, কথা রেখেছিল নিখিলেশ। ক্লাস ফোরের বার্ষিক পরীক্ষাতে প্রথম হয়ে স্কুল থেকে বেরিয়েছিল সেইবার অনিমেষ। ঐশিক আবার কাঁদো কাঁদো সুরে বলল, -"মাম্মাম বলেছে আমি কোনোদিন ঈশানের মতো হতে পারবো না।" নিখিলেশ ঐশিকের চোখের জল মুছিয়ে দিয়ে বলল, -"মাম্মাম তো অভিমান করে বলেছে। আর তোমাকে ঈশানের মতো কেন হতে হবে দাদুভাই! তুমি তো ঐশিক, তাই ঐশিকের মতোই হবে।" রাজশ্রী অফিস থেকে ফেরার পর কুসুমই সম্ভবত দরজা খুলে দিয়েছিল। ওদের তিনজনের কেউই খেয়াল করেনি রাজশ্রী কখন ব্যালকনির ওপাশের জানালায় এসে দাঁড়িয়েছে! ঝড়ের গতিতে ব্যালকনিতে এসে রাজশ্রী বলতে লাগলো, -"ওহ! আমার অবর্তমানে তাহলে এই ঘরে এসবই চলে... আর তুমি অনি! ঋক তো না হয় ছোটো, তুমিও কি আমার নামে নালিশ জানাতে বাবার কাছে এসেছো!" অনিমেষ অবাক হয়ে বলল, -"এসব তুমি কি বলছো শ্রী!" রাজশ্রী রাগে অন্ধ হয়ে ঐশিককে নিখিলেশের কাছ থেকে টেনে হিঁচড়ে সরিয়ে এনে বলল, -"আর আপনি বাবা! আপনি কেমন মানুষ! একটা বাচ্চা তার মায়ের নামে অভিযোগ করছে আর আপনি সেটা উপভোগ করছেন! মজা নিচ্ছেন বলুন! ভাবছেন ঋকও আপনার হাতের পুতুল হয়ে উঠছে অনির মতো।" অনিমেষ এবার একটু জোর গলাতেই ধমক দিল রাজশ্রীকে, -"কি সব বলছো তুমি! আমি তো বাবার শান্তিভিলাতে যাওয়ার ব্যাপারেই কথা বলতে এসেছিলাম. তুমিই তো বলেছিলে যে..." রাজশ্রী চেঁচিয়ে উঠে বলল, -"চুপ দাও। অনেক হয়েছে বাবা ছেলের নাটক। কাউকে কোথাও যেতে হবে না। আমিই ঋককে নিয়ে চলে যাবো। আমি চাই না আমার ছেলে গেঁয়ো একটা লোকের কাছ থেকে নোংরা কোনো শিক্ষা পাক!" অনিমেষ প্রতিবাদ করে বলল, -"ভুলে যেওনা শ্রী, বাবা নিজে একজন শিক্ষক ছিলেন। আজীবন ছোটো ছোটো বাচ্চাদের শিক্ষা দিয়েছেন উনি। ঐশিকের ভালো মন্দটা উনিও বুঝেন।" রাজশ্রী দাঁতে দাঁত চিপে ঋককে নিয়ে ব্যালকনির থেকে চলে যাওয়ার সময় বলে গেল, -"কোথাকার কোন পাঠশালে ছেলেবাগালি করেছেন, তিনি আবার শিক্ষা দেবেন!" **** রাজশ্রী আজ অফিসে যায়নি। কালকের পর থেকে বাড়ির আবহাওয়া বেশ থমথমে। কুসুম এসে রান্না করে সবাইকে খেতে দিয়েছে। মিনু দি এসে ঘরের বাকি কাজ সেরে গেছে। গোঁ হয়ে বসে আছে রাজশ্রী। ঐশিকও ভয়ে আর দাদুনের ঘরের দিকে যায়নি। চুপচাপ নিজের পড়াশুনো করেছে। অনিমেষ বেশ কয়েকবার বোঝাবার চেষ্টা করেছিল রাজশ্রীকে, ও অনিমেষের কোনো কথারই সাড়া দেয়নি। শেষে অনেকটা দেরি করেই অফিসে বেরোলো অনিমেষ, একবারে ঐশিককে স্কুলে নামিয়ে দিয়ে যাবে বলে। ঐশিকের স্কুল অবশ্য ওদের বাড়ি থেকে বেশি দূরে নয়। পাঁচ মিনিটের হাঁটা রাস্তা। রাজশ্রীই বেশিরভাগ অফিস যাওয়ার সময় ওকে স্কুলে পৌঁছে দিয়ে আসে। ফেরার সময় নিখিলেশ ওকে আনতে যায় বা ঐশিক নিজেও চলে আসে। আজ ঝামেলাটা বাঁধলো ঐশিক স্কুলে যাওয়ার একটু পরেই। অনিমেষ ফোন করলো রাজশ্রীকে। রাজশ্রী ভেবেছিল কালকের বিষয়টা নিয়েই হয়তো অনিমেষ আবার বোঝাবে ওকে, সেই জন্যই ফোন করেছে। কিন্তু ফোনটা কানে দিতেই অনিমেষের উদ্বিগ্ন গলার স্বরটা ভেসে এলো, -"বলছিলাম যে ঋকের স্কুলে একবার আসতে পারবে?" স্কুলে শুনেই কেঁপে উঠলো রাজশ্রীর গলাটা, -"কি হয়ছে! ঋকের শরীর খারাপ!" -"না, তেমন কিছু নয়। মনে হয় ঋকের এগেন্সটে কোনো কমপ্ল্যান এসেছে। হেড ম্যাডাম বলছিলেন আমাদের দুজনে এলেই ভালো হতো।" রাজশ্রী ঠিক বুঝে উঠতে পারলো না বিষয়টা। একটু আগেই ঐশিককে নিয়ে গেল অনিমেষ। এরই মধ্যে কি এমন হয়ে গেল যে ওকে ডাকছে! তাড়াতাড়ি শাড়িটা পরে রেডি হয়ে বেরিয়ে গেল রাজশ্রী। সেন্ট ওরিয়েন্টে পৌঁছে অনিমেষের গাড়িটা দেখেই বুঝতে পারলো অনিমেষও ভিতরে আছে। হেড ম্যাডামের রুমের মধ্যে বসে আছে অনিমেষ। রাজশ্রী গিয়ে বলল, -"মে আই কাম ইন ম্যাম?" হেড ম্যাডাম রাজশ্রীকে আসতে বলেই শুরু করলেন, -"একচুয়েলি আপনাদের দুজনকে এখানে ডেকে পাঠাবার কারণ ক্লাস টুয়ের কয়েকজন স্টুডেন্টের গার্জেন আমাকে লিখিত ভাবে অভিযোগ জানিয়েছেন। বিষয়টা যদিও ক'দিন আগেই ওদের ক্লাস টিচারের চোখে পড়েছিল। মানে ঐশিকেরই একজন সহপাঠী ঈশানকে ও বাড়ি থেকে স্কুল ব্যাগে আলু আনা করিয়েছে। সেদিন ওদের ক্লাস টিচার ঈশানের ব্যাগে কয়েকটা আলু পেয়ে আমাকে জানায়, আমি ঈশানের কাছে জানতে চাইলে ও অবশ্য সেদিন কিছু বলেনি। পরে ঈশানের পেরেন্টস বলে, ঐশিক বলে কেউ না কি ঈশানকে আলু দিয়ে আইসক্রিম কিনতে পাওয়া যায় এই ধরণের কিছু প্রলোভন দেখিয়ে আলু আনা করিয়েছে... বিষয়টি নিয়ে আমি যতদূর ওদের ক্লাস থেকে জানতে পেরেছি ঐশিক সত্যিই এসব গল্প ওদের বন্ধুদের শুনিয়েছে। সঙ্গে না কি বলেছে আইসক্রিম ড্রেনের জল থেকে তৈরি। এখন এই সব উলটো পালটা কথা ঐশিক কথা থেকে শিখেছে সে বিষয়ে ও বলতে চায়নি। ক্লাসের অনেকের মনের মধ্যেই আইসক্রিম নিয়ে একটা প্যানিক তৈরি হয়েছে। আইসক্রিম বিক্রেতারা না কি ছেলেধরা হয়, তারা আইসক্রিমের টবে ছেলে পাচার করে এইধরণের গল্পও বলেছে। হতে পারে এসব ও আপনাদের বাড়িতেই কারো কাছে শুনেছে, নয়তো কল্পনা করে বানিয়ে বলছে। কিন্তু সেটা যাইহোক না কেন, এরকম যদি আবারও ঘটে তখন কিন্তু অন্য গার্জেনদের কথা মতো আমাদেরকেও কিছু স্টেপ নিতে হবে। আপনাদের ওয়ার্ন করে রাখলাম, ফিউচারে ঐশিকের জন্য ক্লাসে কোনো রকম আতঙ্ক তৈরি হোক এটা নিশ্চয় আপনারাও চাইবেন না!" অনিমেষ আর রাজশ্রী দুজনেই হেড ম্যাডামের কাছে ক্ষমা চেয়ে পুনরায় আর এধরণের ঘটনা ঘটবে না বলে প্রতিশ্রুতি দিয়ে বাড়ি ফিরে এলো। **** বাড়ি ফেরার পর রাজশ্রীর জেরার কাছে একপ্রকার বাধ্য হয়েই ঐশিক স্বীকার করেছে, -"দাদুন আমাকে বলেছিল বাবান ছোটোবেলায় আলু দিয়ে আইসক্রিম কিনতো। বিশ্বাস করো মাম্মাম, আমি শুধু সেই কথাটাই স্কুলে বলেছিলাম। ঈশানকে আমি আলু আনতে বলিনি। ও কেন ব্যাগে আলু এনেছিল আমি জানিনা।" রাজশ্রী অনিমেষের উপরে এবার তীব্র চিৎকার শুরু করলো, -"দেখো এবার গেঁয়ো গাল-গল্প শোনার ফল। এবারও কি বলবে উনি শিক্ষক ছিলেন, ঐশিককে সঠিক শিক্ষা দেন! আরে তোমার বাবার জন্য তো আমার ছেলেটাকেই স্কুল ছাড়তে হবে এবার!" নিখিলেশও পাশের রুম থেকে সবই শুনতে পাচ্ছিল। ঐশিক কাঁদতে কাঁদতে বলছিল, -"মাম্মাম, তুমি বিশ্বাস করো দাদুনের কোনো দোষ নেই। সেদিন ঈশানই অহংকার করে নিজের বার্থ ডে তে আইসক্রিম কর্ণার খোলার গল্প শোনাচ্ছিল, তাই আমিও দাদুনের কাছে যেই গল্পটা শুনেছিলাম সেটা বলেছিলাম। আমি তো সবাইকে বলেও দিয়েছিলাম ও সব মিথ্যে কথা, আইসক্রিম নোংরা জলে হয় না। ঈশানই আমাকে খারাপ করার জন্য এসব করেছে। দাদুনের সত্যিই কোনো দোষ নেই, দাদুন তো শুধু ছেলেধরাদের গল্প বলে আমাকে সাবধান করতে চেয়েছিল।" রাজশ্রী এবার কাঁদতে কাঁদতে বিছানায় বসে বলতে লাগলো, -"দেখো তোমার বাবার হয়ে কেমন তরফদারী করছে! আমার বাড়িতে না থাকার সুযোগ নিয়ে কি যাদু করেছে আমার ছেলেটাকে, কে জানে! আমার সব শেষ করে দিল.." অনিমেষ বেশ বুঝতে পারছে কালকের ঘটনাটা চাপা পড়ে গেলেও আজকে যেটা হয়েছে সেটা কোনো মতেই মেনে নেবেনা রাজশ্রী। এদিকে নিজের বাবাকে কোন মুখে বলবে ওল্ডেজ হোমে গিয়ে থাকার কথা! এরকম অশান্তি দিনের পর দিন আর অনিমেষ নিজেও সহ্য করতে পারছে না। ওর বাবার পুরাতন ধ্যান ধারণা, পুরোনো ভাবনা, বিশ্বাস, গল্প, শিক্ষা এসব যে আজকের জেনারেশনে মূল্যহীন সেটাই বা কি করে বোঝাবে! রামায়ন-মহাভারতের যুগে আমরা যে আর পড়ে নেই সেটা নিখিলেশকে অনেকবার বোঝাবার চেষ্টা করেছে অনিমেষ। কিন্তু প্রতিবারই নিখিলেশ উত্তর দিয়েছে, -"তাই কি কখনো হয় অনি! রামায়ন মহাভারতের জীবন দর্শন যে কখনো মিথ্যে হওয়ার নয়। বাচ্চারা যদি পঞ্চতন্ত্রের গল্প, জাতকের গল্প না শুনে, মানুষ হবার শিক্ষা কি করে পাবে! তাছাড়া নিজের পূর্বপুরুষরা কেমন ছিল সেটাও তো জানা দরকার। তবেই তো ওরা সাহস পাবে, লড়াই করতে শিখবে। নয়তো এই চার দেওয়াল আর বইয়ের বাইরের জগতটাকে যে চিনতেই শিখবে না।" না, অনিমেষ কিছুতেই ওর বাবার এই পুরাতন পন্থী ভাবধারার পরিবর্তন আনতে পারেনি। রাজশ্রী ঠিকই বলছে, ঐশিককে সঠিক শিক্ষা দিতে গেলে সবচেয়ে আগে ওকে ওর দাদুনের কাছ থেকে আলাদা করতে হবে। নয়তো আজকে স্মার্ট-ফোন কম্পিউটারের যুগে এসেও ছেলেটা আম বাগানে আম কুড়োনো আর ভূতের গল্পে মেতে থাকবে। **** অনিমেষকে অবশ্য কষ্ট করে বলতে হলো না, তার আগেই রাত্রেবেলা অনিমেষের রুমে এসে নিখিলেশ বলল, -"কাল তুই আমার শান্তিভিলাতে যাওয়ার ব্যাপারে কথা বলতে এসেছিলি না!" অনিমেষ বাবার কথাতে প্রথমে ঘাবড়ে গেলেও পরে মনে করতে পারলো শান্তিভিলার কথাটা কাল ও রাজশ্রীর সাথে তর্কাতর্কির সময় বাবার সামনেই বলে ফেলেছিল। নিখিলেশ একটা দীর্ঘশ্বাস ফেলে বলল, -"বৌমা ভুল কিছু বলেনি, আমি পুরোনো পাঠশালার মাষ্টার। এখনকার মডার্ন সব স্কুলের কি বুঝি ছাই! তোরা বরং দাদুভাইকে তোদের মতো করেই বড়ো কর। আমি দিনকতক শান্তিভিলাতে গিয়েই থাকি।" অনিমেষ ঢোঁক গিলে বলল, -"আসলে সেটা ঠিক নয়, মানে আমরা ঠিক করেছিলাম ঐশিকের সামার ভ্যাকেশনে এবার কোথাও একটা বেড়াতে যাবো আর কি! তাই ওতোদিন তোমার এখানে একা থাকাটা অসুবিধা বলেই..." অনিমেষের কথাটা শেষ হবার আগেই নিখিলেশ হাসতে হাসতে বলল, -"তোর মা কি বলতো জানিস অনি! বলতো সে তোর গর্ভধারিণী হয়ে তোকে ততটা বুঝতে পারেনি, যতটা আমি পারি। সেদিন কমলিকার কথা শুনে নিজের প্রতি খুব গর্ব হতো জানিস, ভাবতাম শিক্ষক বলেই হয়তো....... ছাড় সে সব... তাড়াতাড়ি আমার যাবার ব্যবস্থাটা কর। তাতেই তুই, বৌমা, দাদুভাই সবাই ভালো থাকবে। মাঝে মাঝে বুড়ো বাপটার কথা মনে পড়লে না হয় দেখা করতে আসিস। দাদুভাইকে বড়ো হতে দেখার জন্য ঠিক বেঁচে থাকবো আমি। তুই চিন্তা করিস না।" **** ঐশিক গত কয়েকদিনে ঘরের আলোচনাতেই জেনে গেছল ওর দাদুন আর ওদের ঘরে থাকবে না। যখনই ওর মনে হতো ওর বোকামীর জন্যেই ওর দাদুনকে আজ ঘর থেকে চলে যেতে হচ্ছে তখনই একটা তীব্র অনুশোচনাতে কান্নাটা গলায় এসে জমাট বাঁধতো ওর। রাজশ্রী সামনে থাকলে তো ঐশিক কাঁদতেও পারতো না। জানতো কাঁদলেই ওর মাম্মাম বলবে নিশ্চয় ওর দাদুন ওকে কিছু ম্যাজিক করে দিয়েছে। আজকেও স্কুলে বসে দাদুনের কথা ভাবছিল ঐশিক। আজ দাদুন শান্তিভিলা চলে যাচ্ছে, যাবার সময় শেষবারের জন্যও ও আর দাদুনকে দেখতে পাবে না। ক্লাসে বসে বসে দাদুনের কথা ভাবতে ভাবতে ওর ছলছলে চোখ দুটো বারবার চলে যাচ্ছিল ওদের স্কুলের বাগানে। একটা গাছে বুলবুল পাখি বাসা করে কয়েকটা ডিম পেড়েছে। সেখানেই বারবার কিচিমিচি করে ডাকছে। হঠাৎ করেই হেড ম্যাডাম ঐশিকদের ক্লাসে এলেন। হেড ম্যাডামকে ওদের সবাই-ই খুব ভয় করে। তাই হেড ম্যাডাম আসতে ঐশিকও ক্লাসে মন দিল। -"আজ আমাদের স্কুলে একটা অন্যরকম এক্সাম হবে। একটা বড়ো অরগ্যানাইজেশন থেকে তোমাদের ক্লাস ওয়ান আর টুয়ের এক্সাম নিতে এসেছেন বেশ কয়েকজন স্যার। তারা তোমাদের অনেক কিছু প্রশ্ন করবে, আর সবচেয়ে বেশি প্রশ্নের যে উত্তর দিতে পারবে, সেই হবে স্মার্ট চাইল্ড।" ঐশিকের এই ধরণের প্রতিযোগিতা একদমই ভালো লাগে না। বেশ কতকগুলো আঙ্কেল আসে, কিছু শক্ত শক্ত প্রশ্ন করে আর প্রতিবারই এওয়ার্ড পায় ঈশান বা সঙ্গীতারা। তবুও একপ্রকার বাধ্য হয়েই স্কুলের হলে গিয়ে অন্যান্যদের সঙ্গে বসলো ঐশিক। একজন স্যার প্রথমেই ওদের ক্লাসে এসে বললেন, -"আজ আমরা পড়ার বাইরে বেড়াতে যাবো। রূপকথার একটা রাজ্যে.. যেখানে রাক্ষস খোক্কস যেমন থাকে, রাজকুমার আর পরীরাও থাকে। এখানে রূপকথার গল্প কে কে জানো বলো তো!" স্যারটা সম্পূর্ণ বাংলায় কথা বলছে দেখে প্রথমেই একটু আশ্চর্য হলো ঐশিক। তারপর আবার রূপকথার গল্প নিয়ে আলোচনা। ও তো কতোবার কতো রূপকথার গল্প শুনেছে ওর দাদুনের কাছে। কিন্তু চারপাশে তাকিয়ে দেখলো পিঙ্কি ছাড়া আর তেমন কেউ হাতই তুলেনি। ঐশিক ধীরে ধীরে ওর নিজের হাতটা তুলল। স্যার অবশ্য তারপরেই অন্য প্রসঙ্গে চলে গেলেন। জিজ্ঞাসা করলেন, -"আচ্ছা এবার একটা অন্য প্রশ্ন। বলো তো তোমরা ভূতের গল্প কে কে শুনেছো?" এবার অবশ্য অনেকেই হাত তুললো। স্যার সবাইকে বাহাবা দিয়ে বললেন, -"ধরো, তুমি কোনোদিন ভূতের একদম সামনে পড়ে গেলে, তখন তুমি তার হাত থেকে বাঁচার জন্য কি করবে?" অনেক বাচ্চা নানা রকম উত্তর দিতে লাগলো। কেউ বললো আমি উলটো দিকে ছুটতে শুরু করবো, কেউ বললো আমি ভূতের সঙ্গে বন্ধুত্ব করবো, কেউ বলল আমি মরার মতো শুয়ে থাকবো। সবশেষে ঐশিক বলল, -"স্যার ভূত বলে তো কিছু হয়ই না, যাদের আমরা ভূত ভাবি, তারা আসলে দুষ্টু লোক। আর দুষ্টু লোকদের সাথে সবসময় সাহসের সঙ্গে লড়াই করতে হয়।" স্যারের যে ঐশিকের কথাটা মনে লেগেছে সেটা স্যারের প্রশংসা শুনেই ও বুঝতে পারলো। তারপরেই অন্য একজন স্যার প্রশ্ন করবেন বলে দাঁড়ালেন। -"আচ্ছা যদি তোমার ক্লাসের কোনো সহপাঠী বিপদে পড়ে তখন তুমি কি করবে?" প্রশ্নটার উত্তর সেন্ট ওরিয়েন্টের হলের প্রায় সকল ছাত্রছাত্রীই সমস্বরে চিৎকার করে বলল, -"সাহায্য করবো স্যার।" স্যারটা হেসে বলল, -"সে তো জানি, কিন্তু আমার প্রশ্ন সেই সহপাঠীকে তুমি কেন সাহায্য করবে?" একে একে অনেকের কাছ থেকেই অনেক উত্তর এলো। কেউ বলল, ঈশানের মতো আমিও তাহলে ব্রেভ বয় হয়ে যাবো, কেউ বলল সব ম্যামরা আমার প্রশংসা করবে, কেউ বললো সহপাঠী তো আমার বন্ধু, তাই সাহায্য করবো। ঐশিক বলল, -"আমার সহপাঠী মনে তো শুধু বন্ধু নয়, স্কুলটাও তো আমাদের ঘর, ঘরের সবাই তো ফ্যামিলি হয়। নিজের বা নিজের ঘরের কাউকে সাহায্য না করলে তো আমি কাওয়ার্ড হয়ে যাবো। তাই সাহায্য করবো.." এই স্যারও বেশ ইমপ্রেশ হলেন ঐশিকের কথা শুনে। অন্য আরেকজন স্যার এবার সম্পূর্ণ অন্য ধরণের একটা প্রশ্ন করলেন, -"আচ্ছা তোমাদের সকলের বাড়িতেই তো অনেক বই, স্মার্ট ফোন, স্মার্ট ডিভাইস, ল্যাপটপ ইত্যাদি আছে। তোমরা তো ইন্টারনেট সার্চ করতেও শিখে গেছো। এখন তোমাদের কি মনে হয়! সবথেকে বেশি শেখার কোথায় বা কার কাছে আছে?" এক্ষেত্রেও অনেক রকম উত্তর এলো। বেশিরভাগ স্টুডেন্ট বলল, স্কুলের ম্যামদের কাছে সবচেয়ে বেশি শেখার আছে। স্কুলের ম্যামরাও তাতে বেশ খুশি হলেন। কেউ কেউ বলল বই পড়ে, কেউ বলল বাবা মায়ের কাছে, কেউ বলল গুগল থেকে অনেক কিছু শেখা যায়। এক্ষেত্রেও ব্যাতিক্রমী উত্তর দিল ঐশিক, -"সবচেয়ে বেশি শেখা কি করে মাপতে হয় সেটা তো আমি জানিনা স্যার। তবে মাম্মাম, বাবান, দাদুন, স্কুলের ম্যাম, টিউশনের স্যার, বন্ধু, স্কুলবাড়ি, গাছপালা, আকাশ, পাখি, বইখাতা, স্মার্টফোন, ল্যাপটপ, অনেককিছু, এমনকি আপনার কাছ থেকেও যে শেখার আছে সেটা জানি।" **** আজ স্কুলে প্রথমবার ঐশিক কোনো পুরস্কার পেয়েছে। কেউ না জানলেও ও মনে মনে জানে এ সবই ওর দাদুনের দেওয়া শিক্ষা থেকে। স্মার্ট চাইল্ড এওয়ার্ডটা হাতে নিয়ে ঐশিক প্রথমে খুব খুশি হলেও যখনই ওর মনে পড়ে গেলো ফিরে গিয়ে আর দাদুনকে দেখতে পাবে না তখনই ও আগের মতোই মনমরা হয়ে গেল। স্কুলের বেশিরভাগ ছাত্রছাত্রীদের যাওয়া আসার জন্য গাড়ি ঠিক করা আছে। তারা সবাই নিজের নিজের রাস্তাতে গাড়িই করে চলে গেল। ঐশিকেরই কাছে ঘর হওয়ার কারণে ওকে সাধারণত ঘর থেকে কেউ নিতে আসে। মাঝে মাঝে তাড়াতাড়ি ছুটি হয়ে গেলে অবশ্য ও একাই ঘরে চলে যায়। আজকে তাড়াতাড়ি ফিরলে দাদুনের সাথে দেখা হয়ে যাবে ভেবেই রওনা হলো বাড়ির পথে। গ্রীষ্মের দুপুরে ওদের ফ্ল্যাটের এদিকটা বেশ নিঝুম। স্কুলের ছেলেমেয়েদের গাড়িগুলো পেরিয়ে গেলে তেমন আর কেউ যাতায়াত করে না। আপন মনেই এওয়ার্ডটা হাতে নিয়ে হাঁটছিল ঐশিক। হঠাৎই একটা গাড়ি এসে ওর সামনে থামলো। ঐশিক প্রথমে একটু অবাক হলেও গাড়ির ভিতর থেকে বেরিয়ে আসা অচেনা লোকগুলোকে দেখে পাশ কাটিয়ে যাবার চেষ্টা করলো। ওদের মধ্যে থেকে একজন সাথে সাথে বলল, -"আমাকে তোমার মা পাঠিয়েছে খোকা, তোমার বাবা হঠাৎ করে অসুস্থ হয়ে পড়েছেন, হসপিটালে ভর্তি করতে হয়েছে। তুমি তাড়াতাড়ি আমাদের গাড়িতে উঠে পড়ো। আমরা তোমাকে হসপিটালে নিয়ে যাচ্ছি।" ঐশিক ঘাবড়ে গেলেও ওদের কথা না শুনেই বাড়ির দিকে পা বাড়ালো। ওদের মধ্যে থেকে আরেকজন বলতে লাগলো, -"তোমার আমাদের বিশ্বাস হচ্ছে না, এই দেখো তোমার মা ক্যাডবেরি পাঠিয়েছে তোমার জন্য। রাস্তাতে তোমার খিদে পেয়ে যেতে পারে তো, সেইজন্য।" ঐশিকের একবার মনে হলো লোকগুলো হয়তো ঠিকই বলছে। কিন্তু পরক্ষণেই দাদুনের কথাগুলো মনে পড়লো। দাদুন বলতো, -"অচেনা লোককে কখনো বিশ্বাস করতে নেই দাদুভাই। জানিস তো, আমাদের সময় ছেলেধরারা গ্রামে গ্রামে আইসক্রিমের বাক্স নিয়ে ঘুরে বেরাতো। আইসক্রিমে নেশার ওষুধ মিশিয়ে দিত। তারপর সেই আইসক্রিম খেয়ে অজ্ঞান হয়ে গেলেই...." দাদুনের বাকি কথাগুলো স্মরণ করার আগেই বুকের ভিতরটা কেঁপে উঠলো ঐশিকের। ও কিছুতেই এই লোকগুলোর সাথে যাবে না। এরাও তো ছেলেধরা হতে পারে। ঐশিক ঘরের দিকে ছুটবার চেষ্টা করতেই একজন ওর হাতটা শক্ত করে ধরে গাড়ির দিকে টানতে লাগলো। ওদের ক্লাসের অন্য সব ছেলেমেয়েরা অনেক আগেই গাড়িতে বাড়ি চলে গেছে। ওই শুধু শুধু স্কুলে অপেক্ষা করে সময় নষ্ট করেছে। ওদের সাথেই যদি ঐশিক বেরিয়ে পড়তো তাহলে এমন বিপদে পড়তো না। এখন যে এই রাস্তাতে পেরোবার মতো আর কেউ নেই, সেটা ভেবে ওর হৃদযন্ত্রটা আরো জোরে ধুকপুক করতে লাগলো। তিনটে লোক আর ও একদম একা! কি করে পারবে ওদের সাথে! এর মধ্যেই গাড়ি থেকে আরো একজন বেরিয়ে ওকে টানতে শুরু করেছে। ঐশিক প্রাণপণে চিৎকার করতে লাগলো, তার সঙ্গে লোকগুলোর হাত থেকে টানা হ্যাঁচড়া করে বাঁচবার আকুল প্রয়াস। মাটিতে জোর করে শুয়ে দিতেই ঐশিকের জামাটা টানে প্রায় অর্ধেকটা ছিঁড়ে গেল। স্মার্ট চাইল্ড এওয়ার্ডের ট্রফিটা তখনও ও হাত থেকে ছাড়েনি। চোখের সামনেটা ঝাপসা হয়ে আসছিল ঐশিকের। মনে মনে বলছিল, আমি যে ঈশানের মতো ব্রেভ বয় নই। তখনই কেউ যেন ঐশিকের কানে কানে বলল, -"দাদুভাই, কে বলে তুমি ব্রেভ বয় নও! আমরা সবাই-ই তো ব্রেভ বয়। আমাদের মধ্যে অনেক সাহস জমা আছে, আর সেটা বেরিয়ে এলেই দেখবে সামনের জন্য ভয়ে পালাচ্ছে।" ঐশিক যেন কিছুটা ঘোরের মধ্যে থেকেই ওর পুরষ্কারের পিতলের বড়ো ট্রফিটা নিয়ে সজোরে আঘাত করলো ওদের একজনের মাথাতে। তারপর অন্যজনের দিকে চিৎকার করে তেড়ে যেতেই গাড়ির মধ্যে থাকা লোকটা গাড়িটা স্টার্ট দিয়ে দিল। ততক্ষণে বড়ো ক্লাসের ছেলেমেয়েদের হৈ হৈ রব শোনা গেছে। ওদেরও ছুটি হয়ে গেছে। বড়ো ক্লাসের ছেলেমেয়েদের দেখতে পেয়েই বিপদ বুঝে অন্য দুটো লোকও গাড়িতে উঠে চম্পট দিলো। রাস্তার উপর বসে পড়ে হাঁপাতে লাগলো ঐশিক। ওর হাতে পায়ে অনেক জায়গা ছুলা গেছে, রক্ত বেরোচ্ছে, জামাটা মাঝখান থেকে ছিঁড়ে গেছে, স্কুল ব্যাগটা পিঠ থেকে খুলে পড়ে আছে রাস্তাতে, ও তারপরেও শক্ত করে ধরে আছে ওর জীবনের প্রথম প্রাপ্তির পুরস্কারটা। **** ঐশিকের জ্ঞান এলো ঘরের বিছানাতে। প্রচন্ড টানা হ্যাঁচড়ার পর ও প্রায় অজ্ঞান হয়ে গেছল। বড়ো ক্লাসের দাদা দিদিরাই ওকে ঘর পৌঁছে দিয়ে গেছে ট্রফি সমেত। রাজশ্রী তো ঐশিককে ওই অবস্থাতে দেখে কান্নাকাটি শুরু করে দিয়েছে। জ্ঞান আসার পর হালকা স্বরে ঐশিক ডাকলো, -"দাদুন!" রাজশ্রী সাথে সাথে ঐশিকের উপর ঝাঁপিয়ে পড়ে ওর মাথাতে, কপালে চুমু খেয়ে বলল, -"কি করে এসব হলো ঋক! কি করে হলো বল! ওই গাড়ির লোকগুলো কে ছিল!" ঐশিক ধীর স্বরে ক্লান্ত চোখে বলল, -"ওরা ছেলেধরা ছিল মাম্মাম। আমাকে ওদের ডেরাতে ধরে নিয়ে গিয়ে আমার চোখ, কিডনি তুলে নিত।" রাজশ্রী ঐশিকের মুখে নিজের হাতটা চেপে ধরে বলল, -"ওরকম কথা বলতে নেই ঋক। আমি তোর সাথে আছি, তোর কিচ্ছু হবে না।" অনিমেষ পাশ থেকে বলল, -"তুই কি করে বুঝলি ওরা ছেলেধরা!" ঐশিক আবারও ক্লান্ত স্বরে বলল, -"দাদুন আমাকে বলেছিল, ছেলেধরারা নানা রকম কৌশলে আসে। আইসক্রিম বা চকোলেট খেতে দেয় আর তাতে নেশা মেশানো থাকে। ওই দুষ্টু লোকগুলোও ঠিক তাই করছিল। আমাকে ক্যাডবেরি অফার করেছিল।" অনিমেষের শুনেই ভয়ে গায়ে কাঁটা দিচ্ছিল। তবুও জিজ্ঞাসা করলো, -"ওরা কতোজন ছিল?" ঐশিক মিনমিন করে বলল, -"ওরা তিনজন ছিল বাবান।" রাজশ্রী কাঁদতে কাঁদতে বলল, -"তুই তিনজনের সাথে লড়তে পারলি, তোর ভয় করলো না!" এবার ঐশিক একটু হেসে বলল, -"দাদুন বলেছিল আমরা সবাই-ই তো ব্রেভ বয়, আমাদের মধ্যে অনেক সাহস জমা আছে। আর সেটা বাইরে এলেই সামনের জন ঠিক ভয় পেয়ে পালিয়ে যাবে। জানো মাম্মাম, দাদুন খুব ভালো, কখনো মিথ্যে কথা বলেনি। সত্যিই ওই লোকদুটো আমাকে ভয় পেয়ে পালিয়ে গেছে।" হঠাৎ করেই ফোনটা বেজে উঠলো অনিমেষের। স্কুল থেকে ফোন করে হেড ম্যাডাম নিজে থেকে প্রশংসা করছেন ঐশিকের আজকে স্মার্ট চাইল্ড কনটেষ্টে দেওয়া উত্তরগুলোর। বললেন, -"মিষ্টার মুখার্জী আপনার ছেলে তো আজ কামালই করে দিয়েছে। ও তো প্রতিটা প্রশ্নেরই সবার থেকে আলাদা, একদম অন্যরকম উত্তর দিয়েছে। এতো আনকমন টাইপের কোয়েশ্চেনের এতো ব্রিলিয়ান্ট আনসার! জাস্ট এক্সপেক্টই করা যায় না!" ঐশিক দেখলো একটু দূরেই টেবিলে স্কুল ব্যাগের সাথে নামানো আছে ওর স্মার্ট চাইল্ড এওয়ার্ডের ট্রফিটা। রাজশ্রীর দিকে তাকিয়ে ঐশিক বলল, -"মাম্মাম, তুমি আমাকে ব্যাড বয় বলেছিলে, দেখো তবুও স্যার ম্যামরা আমাকে স্মার্ট চাইল্ড এওয়ার্ড দিয়েছে। তুমি আর আমাকে খারাপ বলবে না বলো!" রাজশ্রী ওকে বুকে জড়িয়ে কাঁদতে লাগলো। একটু দূরেই জানালার কাছে দাঁড়িয়ে আছে নিখিলেশ। ঐশিক শুয়ে শুয়েই বলল, -"দাদুনকে শান্তিভিলাতে পাঠিয়ে দিও না মাম্মাম। আমি দাদুনকে ছাড়া খুব একা হয়ে যাবো। আর কখনো স্মার্ট চাইল্ড কনটেষ্টে এওয়ার্ডও পাবো না, আর কোনোদিন ব্রেভ বয়ও হতে পারবো না দাদুনকে ছাড়া।" রাজশ্রী নিখিলেশের দিকে চেয়ে বলল, -"আসুন বাবা, আপনার দাদুভাইয়ের যে সবচেয়ে বেশি প্রয়োজন আপনার দেওয়া শিক্ষার। এই চারদেওয়ালের বাইরের জগতটাকে সবচেয়ে বেশি ওকে চেনাতে আপনিই পারবেন।" নিখিলেশের চোখে তখন জল এসে গেছে। বিছানায় এসে ও জড়িয়ে ধরলো ওর ছোট্ট দাদুভাইকে। ঐশিক ওর দাদুনের কানে কানে বলল, -"জানো দাদুন, আমি স্মার্ট চাইল্ড কনটেষ্টে একটা আনসার ভুল বলেছি। আমি সবচেয়ে বেশি শিখতে পেরেছি অন্য কারো কাছে নয়, শুধু তোমার কাছে।" -সমাপ্ত- 

