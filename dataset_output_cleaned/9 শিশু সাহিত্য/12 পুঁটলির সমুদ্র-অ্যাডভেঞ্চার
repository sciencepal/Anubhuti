স্কুলে পুজোর ছুটি। বাবা-মা, জেঠু-জেঠি, কাকা-কাকীমা, দুই দাদা-দিদি, সবার সাথে পুরী বেড়াতে এসেছে ছোট্টো পুঁটলি। প্রথমবার সমুদ্র দেখে পুঁটলির সেকি আনন্দ! ঢেউ এলে কীভাবে সে লাফাবে, বাড়িতে সে বাবার সাথে প্র্যাকটিস করে এসেছে।হোটেল যাওয়ার পথে নিজের মিকি মাউজ ব্যাগটা খুলে পুঁটলি দেখে নিল কৌটোটা আছে তো? একটা ঢেউ সে কৌটোয় ভরে নিয়ে যাবে কলকাতায়, বন্ধুদের সেটা সে দেখাবে। হোটেলে ব্যাগ রেখে ব্রেড-বাটার আর ডিমভাজা খেয়ে পুঁটলি দাদা-দিদির সাথে সমুদ্রে স্নান করতে গেল। বয়সে সে মোটে পাঁচ, সবার থেকে ছোটো, কিন্তু হাবভাব এমন যেন ওই ওদের পথপ্রদর্শক। ওই খুদে মানুষটা জলে নেমে যাতে বেশি কেরামতি না দেখাতে যায়, সেটাও বড় দাদা দিদিকে খেয়াল রাখতে হচ্ছে।ঢেউ এসে গায়ে আছড়ে পড়ছে এবং পুঁটলি আনন্দে ততোধিক গদগদ হয়ে উঠছে। ইস্! কৌটোটা এখন-ই আনলে ভালো হত! একসময় একটা বড় ঢেউ দেখে পুঁটলি নিজেকে ডলফিন মনে করে দিদির হাত ছেড়ে দিল একটা লাফ। ব্যাস, দিদির ভয়ে চিৎকার, কোথাও দেখা যাচ্ছে না বোনটাকে। এদিকে পুঁটলি ভয় পাওয়ার বদলে মনের আনন্দে এদিক-ওদিক দেখল। নাহ্, কিচ্ছু নেই। ভেবেছিল বাবার কাছে শোনা মারমেড কিংবা সি হর্স কিংবা অন্তত একটা হাঙ্গর সে দেখতে পাবে। কিন্তু এখানে নোঙরা জল ছাড়া কিছুই নেই। কয়েক সেকেন্ডেই সাদা ছোপ ছোপ কী একটা দেখতে পেল ও। কী ওটা? পুঁটলির মনে প্রবল উত্তেজনা। পুঁটলি জলের মধ্যে কীভাবে হাত পা চালিয়েছে সে জানে না। ওদিকে কোনোমতে গিয়ে জিনিসটা ধরে টান মারতেই ওর মাথাটা উঠে এল জলের ওপর। একজন বিশাল ভুঁড়িওয়ালা লোক ভয়ার্ত চোখে জল থেকে বেরিয়ে আসা ছোট্টো মেয়েটাকে দেখছে, হাত দিয়ে কোনোমতে নিজের সাদা ইলাস্টিক হাফপ্যান্টটা ধরে আছে সে। পুঁটলি হাসিটা কোনোমতে সামলে প্যান্টটাকে হাতের মুঠি থেকে মুক্ত করে উঠে দাঁড়াল। দূরে দিদিকে দেখতে পেয়ে সে "বাই কাকু" বলে স্মার্টলি গটগট করে দিদির দিকে হাঁটা লাগাল। লোকটাকে পেছন ঘুরে আর সে দেখেনি। 

