জীবনের আঁকা-বাঁকা রাস্তা দিয়ে ছুটতে ছুটতে, হাঁটতে হাঁটতে, চড়াই-উৎরাই ভাঙ্গতে ভাঙ্গতে শরীরটা অনেক আগেই ভেঙ্গেছে | কখনো হোঁচট খেয়ে আছড়ে পড়েছি শক্ত মাটিতে, কিন্তু পরক্ষণেই আবার উঠে দাঁড়িয়ে আবার হেঁটেছি- দৌড়েছি | জানি না, সফল হয়েছি কিনা, কিন্তু লোকে বলে আমি সফল | বারো বছর বয়সে লাল টুকটুকে বেনারসি খানা পরে সদর দরজায় ওনার হাত ধরে এসে যখন দাঁড়ালাম, তখন সত্যি বলতে মনে মনে ভয়েই পাচ্ছিলাম | উনি সরকারি অফিসে বেশ বড় পোস্টেই চাকরি করেন | না পড়াশুনা আমার বন্ধ হলো না বরং ওনার কাছ থেকেই উৎসাহ পেয়ে আস্তে আস্তে কলেজের গন্ডিও পেরোলাম আমি | সংসারটাও কখন আমার হয়ে গেছে আমি নিজেও বুঝি নি | যে শাশুড়ি মাকে এত ভয় পেতাম, তিনিও এখন কিছু সিদ্ধান্ত নেবার আগে আমার সাথে পরামর্শ করেন | একুশ বছর বয়সে টুবলু এলো আমার কোল জুড়ে | 'মা' হলাম আমি | 'মা' | আর ঐ সদর দরজাটায় আবার টুবলুর হাত ধরে এসে দাঁড়ালাম তার দু'বছর পরে | এবারে সাদা থান পরে | বেড়াতে গিয়েছিলাম | অ্যাক্সিডেন্ট | নিজের ইচ্ছেতেই আমিষ ছাড়লাম | মানে মাছ, মাংস, ডিম, পেঁয়াজ, রসুন সব.... | শুরু হল আমার ছোটার | ছোট্ট টুবলু, বয়স্ক শ্বশুর-শাশুড়ি | গ্র্যাজুয়েশনটা করেছিলাম বলে একটা চাকরিও পেলাম | টুবলুকে একটা ভালো জীবন দিতে হবে | সকাল থেকে রাত, রাত গড়িয়ে আবার সকাল | সময় চুইয়ে চুইয়ে আমার জীবন বয়ে চলে | বিয়ের প্রস্তাব যে একদম আসে নি তা নয় | এসেছিল | দ্বিধা-ভয়-লজ্জা সব মিলিয়ে সায় দিতে পারি নি | চাইও নি | কিন্তু তা বলে যে মানুষের লোলুপ দৃষ্টি, হাত আমাকে যে এঁটো করতে চায় নি তা নয় | একা বিধবা-কম বয়সী- চাকরীজীবি | সহায়তার নাম করে যদি কিছু .... | কিন্তু সেই সমস্ত মানুষদের কামনার জন্য আমার শুধুই ছিল উপেক্ষার সপাট থাপ্পড় | আস্তে আস্তে টুবলু বড় হচ্ছিল | আমার জীবন ঘিরে শুধুই ও | সেভেন- এইট- মাধ্যমিক- উচ্চমাধ্যমিক- গ্র্যাজুয়েশন- মাস্টার্স | আমার চোখের কোনে হালকা ভাঁজ- চুলের ভাঁজে রূপালী রেখা | টুবলুরও চাকরি হল | বেসরকারি কোম্পানি | আবার ২৩ বছর পর | সেই সদর দরজা | আবার লাল টিকটুকে বেনারসি | টুবলুর হাত ধরে সাদা থানের উপর আলতা রাঙা পায়ের ছাপ ফেলে এল আমার ছেলের বউ | বরণ করলাম আমি শাশুড়ি হলাম আমি | নিজের হাতে খাট সাজালাম | আজ টুবলুর ফুলসজ্জা যে | আলো নিভিয়ে নিজের ঘরে শুলাম | এখন নিঃস্তব্ধ রাত | পাশের ঘরে খসখসানির শব্দ | মাঝে মাঝে মৃদু কথার শব্দ | চুড়ির আওয়াজ | কান খাঁড়া করি আমি | বুঝতে পেরেও কেন নিজের কানকে বন্ধ করে নিচ্ছি না ? নিজের অজান্তেই নিজের ঠোঁটকে একবার চেটে নিই | পায়ে পা ঘষতে থাকি | আমার সমগ্র শরীর যেন উদগ্রীব হয়ে আরো কিছু শুনতে চাইছে | সমস্ত শিরা-উপশিরা দিয়ে গরম স্রোত | রোম কূপ গুলো যেন আগ্নেয়গিরি | আজ ২৩ বছর পরে আমার শরীর হঠাৎ জাগছে কেন ? তবে কি.... | ছিঃ | বিছানা ছেড়ে নিজের ঘর ছেড়ে বেরিয়ে এলাম আমি | পাশের রুমে তখনও সৃষ্টি সুখের উল্লাস | বাথরুমে এসে সাওয়ারটা খুলে দিলাম | দাড়ালাম তার নীচে | গরম কড়াই এ জলের বিন্দু যেভাবে নিমেষে বাষ্পীভূত যায়, সেভাবেই সাওয়ারের জলটা বাষ্পীভূত হতে থাকে | আস্তে আস্তে আমার চুলের ডগা বেয়ে, সাদা শাড়ির প্রান্ত বেয়ে নামতে থাকে জলের ধারা | বাথরুমের আয়নার বাষ্প টাকে হাতে করে মুছে একবার দেখি নিজেকে | টুবলুর সংসার ভরে উঠল | ছোট্ট একটা মেয়ে এল বছর ঘুরতে না ঘুরতেই | তার তিন বছর পর ছোট্ট একটা ছেলে | ছেলেমেয়ে নিয়ে ওর ভরা সংসার | আমি নিজেকে আস্তে আস্তে গুটিয়ে নিচ্ছিলাম শামুকের মতো | রিটায়ার করলাম | টুবলুর মেয়ের তখন H.S. আর ছেলের ক্লাস নাইন | আমার জগৎ এসে দাঁড়াল একটা ১২ বাই ১৩ ফিটের রুমে | নিজের হাতে নিজের নিরামিষ টুকু ফুটিয়ে নিতে কতক্ষণই বা লাগে | বাকি সময়টা নিজের সাথে নিজের সময় কাটানো | মাঝে মাঝে বৌমা, ছেলে, নাতি, নাতনীর সাথে | ছেলে-বৌমা আমার ভীষণই ভালো | আমার কোন কিছুরই অভাব রাখে নি | বাড়িতে আজ বড্ড ভিড় | ফুলের গন্ধে, ধূপের ধোঁয়ায় ঢাকা পড়েছি আমি | একটু ভুল হল আমার ছবি খানা | সবাই আমার সম্বন্ধে ভালো ভালো কথা বলছে | বলছে আমি নাকি সাধনা করেছি | নিরামিষ খেয়েছি, শেষের দিকে তো একাহারী | দীর্ঘ ৪১ বছর একা থাকলাম | বিয়ে করলাম না | নিজেকে নষ্ট হতে দিই নি | তাই আমি সতী | সেদিন যে মানুষ গুলো দৃষ্টি দিয়ে লেহন করত, তারাও আজ বলছে আমার মত সতী, বিতকাম কেউ হয় না | হয়তো সব ঠিক | সাধনাই তো করেছি আমি | সতীই তো আমি | আমার অনলস চেষ্টাতেই তো টুবলু আর তার ভরা সংসার | সেদিন যদি দাঁতে দাঁত চেপে এই পরিশ্রম টুকু না করতাম, সব তো থেমে যেত সেদিনই | কচ্ছপের মতো নিজের কোমলতা সংযমের কঠিন খোলসে যদি না ঢাকতাম, কচ্ছপের নরম-সুস্বাদু মাংসের মতো আমিও ভক্ষ্য হয়ে যেতাম | কিন্তু আজ আমার মনে একটা প্রশ্নই জাগছে | আমি কি পেলাম? কয়েকটা প্রশংসা, স্তোক বাক্য | কিন্তু আমার যৌবনের পা বেয়ে গড়িয়ে আসা রক্ত কেও তো ঢেকেছিলাম বিধবা-সংযমের সাদা কাপড়ে | নিজের কামনা-বাসনা, ইচ্ছেগুলোকে নিজেই দমবন্ধ করে মেরেছি | কেউ তো সেদিন জানতে চায় নি এটা করে আমি ভালো আছি কিনা ? নিজের জন্য একটা রাত, একটা দিনও ভালো থেকেছি কিনা ? কি হতো যদি সেদিন সংযমের বাঁধ টা ভেঙ্গে ফেলতাম | কি হতো নিজের যৌবনের রক্তটা চাপা না দিতাম | না, কর্তব্যে কোন অবহেলা করতাম না | না টুবলুর প্রতি, না শ্বশুর-শাশুড়ির প্রতি | তাহলেও টুবলু কি মুখ ফিরিয়ে নিত ? নাকি আজ যে সমাজ সতী বলছে সেই সমাজই তখন অসতীর কালো দাগ দেগে দিত | নিজের কামনা-বাসনার গলা টিপে আজ আমি সতী | আর দিনের শেষে আমার প্রাপ্তি নিজের ফটোর কাছে এক গোছা সাদা রজনীগন্ধা | ©সৌরভ আঢ্য 

