#সিন্দুক রহস্য #শেলী ভট্টাচার্য #পর্ব ১ "২১, রজনী সেন রোড। একটু তাড়াতাড়ি চলুন।" ট্যাক্সিতে বসেই বেশ গম্ভীর গলায় তাড়া দিলাম ড্রাইভারকে। ব্যাপারটা যতক্ষণ না ফেলুদাকে বলতে পারছি ভেতরে একটা অস্বস্তি হচ্ছে। সত্যি বলতে কী, এই রকম একটা ঘটনার খবর এখনও কীকরে আমাদের বাড়ি অবধি এসে পৌঁছায়নি তাই ভেবেই অবাক লাগছে। আমার ভাবনাকে ছিন্ন করে দিয়ে গাড়িটা সজোরে হর্ণ বাজাল। সামনের রাস্তায় চোখ বুলিয়ে খেয়াল করলাম, দুপুরের রাস্তাতেও সাদার্ন এভিনিউয়ে বেশ যানজট হয়েছে। সামনে কালীপূজা। একটা বেশ বড়সড় কালী ঠাকুর নিয়ে যাচ্ছে ম্যাটাডোর করে। তাতে অল্প বয়সী ছেলেরা সব হুল্লোড় করছে। একবার মনে হল, ফেলুদাকে ফোন করে কথাগুলো বলে পেটটাকে একটু হাল্কা করে নি। পরমুহূর্তেই মনে হল, না এরকম একটা কেস ফেলুদার সামনে বসে ওকে রসিয়ে কষিয়ে পরিবেশন করলে ওর যে মুখের অভিব্যক্তিগুলো চোখে পড়বে, তা মিস হয়ে যাবে তাতে। আগে যখন শুধুমাত্র টেলিফোন আর টেলিগ্রামই ভরসা ছিল, তখন ক্লায়েন্টরা হঠাৎ করে সকাল সকাল কলিংবেল বাজিয়ে সোজা বৈঠকখানার সোফায় এসে বসতেন। আর সাহায্যপ্রার্থী হয়ে তাদের সমস্যাগুলোকে বলতে থাকতেন। ফেলুদা ব্যায়াম সেরে চাট্টি ভেজা ছোলা বাদাম চাবাতে চাবাতে এসে বসত তাদের সমস্যাগুলো শুনতে। তখন কেসের আলোচনা শুনতে শুনতে আমি মুগ্ধ হয়ে অনুভব করতাম ফেলুদার মনোসংযোগ আর বুদ্ধিদীপ্ত চাউনিকে। "সাহাব" ড্রাইভারের ডাকে বাইরে চেয়ে দেখলাম বাড়ির গেটে এসে পৌঁছে গেছি। কোনো রকমে  ড্রাইভারকে টাকা দিয়ে জোরে পা চালিয়ে সিড়ি বেয়ে উঠে বারান্দা বরাবর সোজা গেলাম দক্ষিণে। দরজার বাইরে থেকে দেখলাম ফেলুদা হেলান দিয়ে বসে ট্যাবে কিছু পড়ছে। আমি প্রায় হুড়মুড়িয়ে ওর ঘরে ঢুকে বিছানায় গিয়ে ওর মুখোমুখি বসতেই আমায় একটা লিমেরিক শোনাল ফেলুদা "জীবন চলেছে ছুটে একরোখা ছন্দে আমরা রয়েছি বেঁচে নিজ ভালোমন্দে              দিনরাত রাতদিন             একঘেয়ে ঘিনঘিন সাসপেন্স খুঁজে নিই সব দ্বিধা দ্বন্দ্বে।।" ফেলুদার মাথায় সময় বিশেষে বিশেষ রকম ঝোঁক দেখা দেয়। কখনও কিউরিও শপে গিয়ে ইতিহাস খুঁড়তে থাকে, কখনও তাস হাতে নিয়ে হাতসাফাই অভ্যাস করে, আবার কখনো লিমেরিক লেখায় মন বসায়। এইমুহূর্তে বোধ হয় ... "কিছুক্ষণ আগে লালমোহন বাবু ফোন করেছিলেন। ওর সঙ্গে কথা বলার পর ফোন রেখে এই লিমেরিকটা লিখে ফেললাম। কেমন লাগল?" আমার ভাবনাকে ছিন্ন করে বলে উঠল ফেলুদা। আমি মুচকি হেসে বললাম "দারুণ। এ হল গিয়ে ফেলুদার সিগনেচার লিমেরিক।" "বুঝলি তোপসে, আমার অবস্থা হয়েছে এই লিমেরিকের মতো। দিনরাত রাতদিন সেই একঘেয়ে জীবন কাটিয়ে চলেছি।" বলে ট্যাবটা বন্ধ করে পাশে রাখল ফেলুদা। ওর কথাটা শুনে আমার ভেতরে একটা আশার আলো ঝিলিক দিল। মনে হল, এই উপযুক্ত সময়, বলে ফেলি ঘোষাল বাড়ির কথাটা। ঠিক তখনই আমায় আড়চোখে দেখে ফেলুদা কিছু একটা আন্দাজ করে প্রশ্ন করল "চারমিনারের স্কুলের পিটিএম সেরে ফিরতে এতো দেরি হল তোর? নাকি ওখান থেকে অন্যকোথাও গিয়েছিলি?" আমার আট বছরের মেয়ের নাম মিনু। মিনু হয়েছিল যে বছর, সে বছর প্রথম ডাক্তারবাবু ফেলুদার সিগারেট খাওয়ার উপর লাগাম দিতে বলেছিলেন। তখন ফেলুদা আমার মেয়ের নাম দিয়েছিল প্র প্রিয় সিগারেটের ব্র‍্যাণ্ডের নাম 'চারমিনার।' ফেলুদা বলত, একদিন যখন আমাকে সিগারেটকে পুরোপুরি ছাড়তে হবে, তখন এই চারমিনারকে নিয়ে সময় কাটাব আমি। ঘড়ির দিকে চেয়ে বুঝলাম, দেড় ঘন্টার লেটটা ফেলুদার মাথায় অন্যকিছুর ইঙ্গিত দিয়েছে। তখন নিজের পেট হাল্কা করতে বলতে শুরু করলাম "ঢাকুরিয়ার দিকে গিয়েছিলাম।" আমার বাকি কথার গতিরোধ করে ফেলুদা বলে চলল "৪৫ নম্বর, বাসব বাজার, ঢাকুরিয়া। এই ঠিকানায় নাকি সে পাড়ার অমৃতাদের বাড়িতে গিয়েছিলি?" আমি তো থ। কাকে কী বলতে এসেছিলাম! অস্ফুটে বললাম শুধু "তুমি জানলে কীকরে?" "তোর জামার পকেটে বাসের টিকিট। সাধারণত বাসে তুই চাপিস না। খুব দরকার হলে চারমিনারের স্কুলে পিটিএম সেরে অটো ধরে মার্কেট সেরে ফিরিস। বাসের টিকিট বোঝাল, অন্যকোনো পথে গিয়েছিলি আজ। আর হ্যাঁ, ইন্সপেক্টর বাগচী ফোন করেছিলেন। একবার ওর সাথে দেখা করতে বললেন। বললেন বাসব বাজারের ঘোষাল বাড়ির খুনের কথাটা। তাই শুনে আন্দাজ লাগালাম, হয়তো চারমিনারের বেস্ট ফ্রেন্ড অমৃতার বাবার সাথে স্কুলে তোর দেখা হয়েছে। আর গোয়েন্দাগিরির নেশাটা আমার মতো তোকেও ভেতরে ভেতরে উত্যক্ত করছে। সম্ভবত তাই বাসে চেপে সোজা ঢাকুরিয়ায় অমৃতাদের পাড়ায় অর্থাৎ কিনা বাসব বাজারের অকুস্থলে পৌঁছে গিয়েছিলিস তুই।" আমার মুখে আর কোনো কথাই নেই। বিনা বাক্যব্যয়ে আমার ঢাউস পেটটা নুইয়ে গেল। বাগচীর উপর মনেমনে দাঁত কড়মড় করে মুষড়ে যাওয়া গলায় বললাম "তাহলে তো সব জেনেই গিয়েছো?" ফেলুদা মাথা দুদিকে নাড়াল। "সব কি আর সহজে জানা যায় রে তোপসে? বাগচীর মতো মানুষরা নিজের প্রয়োজন অনুযায়ী মেপে কথা বলে। আমায় সংক্ষেপে বলল ...এই কেসটার ব্যাপারে। জানাল ওকে উপরতলা চাপ দিচ্ছে। প্রসূন বাবু বেশ গণ্যমান্য ব্যক্তি ছিলেন। ভাষাবিষয়ক গবেষণায় ওর বেশ নামডাক হয়েছিল একসময়। রাস্ট্রপতি পুরষ্কারও পেয়েছিলেন নাকি। তাছাড়া বললেন, ওর বড় ছেলে এলাকায় প্রভাবশালী প্রোমোটার। ছোটো ছেলে দাদাকে বাবার খুনের আসামি সন্দেহ করে থানায় ডায়েরি করেছে। কেসটাতে আমায় কি জন্য দরকার, সেটা অবিশ্যি এখনও বুঝে উঠতে পারিনি আমি।" গলায় ধোঁয়াশা নিয়ে বলল ফেলুদা। তারপর কিঞ্চিৎ হেসে বলল "গোলকধাম রহস্যে তুই যখন মিস্টার দস্তুরের ছদ্মবেশটাকে ধরতে পেরেছিলি, আমি তখনই বুঝেছিলাম তোর মধ্যেও আমার মগজের রোগটা কিছুটা সংক্রমণ হয়েছে। যেমন সিধু জ্যাঠার অবর্তমানে তার ভাইয়ের ছেলে এখন নিয়মিত সেই নেশাতে কাগজ পড়ে আর সেরকম কিছু দেখলেই কাটিং করে চিপকে রাখে। কতকটা সেরকম।" ফেলুদার কথাকে সর্বান্তকরণে স্বীকার করে এবার হেসে ফেললাম আমি। বললাম "সঠিক ধরেছো। এই ছাপোষা জীবনে একটু রহস্যের আঁচ না পেলে কেমন যেন হাঁপিয়ে উঠছি আজকাল। বেশ ক'বছর হল তুমি তো সেভাবে ..." আমায় থামিয়ে দিয়ে ফেলুদা বলল "ভালোই করেছিস। মগজটা না খেলিয়ে এমনি ফেলে রাখলে , ওতে যে মরচে পড়ে যায়। আজকাল সেরকম রহস্য আর পাই কোথায়? সবই তো ফরেন্সিকের আওতায় সমাধান হয়ে যাচ্ছে।" বলে একগাল হাসল ফেলুদা। তারপর পদ্মাসনে টানটান হয়ে বসে আমায় বলল "এবার তুই বল দেখি, কী কী জানতে পারলি ও বাড়ি সম্পর্কে।" ফেলুদার কথায় আমি বুঝে গেলাম, ঢাকুরিয়া কেসে ফেলুদা ইন্টারেস্টেড। আমিও একপা আধা ভাঁজ করে জমিয়ে খাটের স্ট্যান্ডে হেলান দিয়ে বসে বলতে শুরু করলাম "ব্যাপারটা আমিও তোমার মতো প্রথম টিভিতেই দেখেছিলাম। তাও ছোটোর উপর দিয়ে। আজ অমৃতার বাবা অনিমেষ বাবু স্কুলে এসে আমার সাথে কথা বলছিলেন। আমার মেয়ে কেমন পড়াশুনা করছে, ওর মেয়ের হালহকিকত কী ... এসব আগডুম বাগডুম কথা হতে হতেই সেই খুনের প্রসঙ্গ তুললেন ও। তখন কথায় কথায় জানতে পারলাম মৃত ব্যক্তি প্রসূন ঘোষালের বাড়ি ওদের পাড়াতেই। তারপর আমিই কৌতুহলী হয়ে ব্যাপারটার গভীরে ঢুকতে চাইলাম। অনিমেষ বাবু তোমার পরিচয় জানত। তাতে করে আমার আগ্রহের ইঙ্গিতটাও বোধ করি আন্দাজ করতে পেরেছিলেন। ওই তখন বললেন, একবার ওই বাড়িটা বাইরের দিক দিয়ে দেখবেন নাকি? মনে করে দেখলাম, এখন হাতে তেমন কাজ নেই। তাই সময়ের আনুকুল্যে প্রস্তাবটা মনে ধরল। বাসে চেপে ওর সাথে গিয়ে ঘোষাল বাড়িটা দেখে আসলাম। ফেরার পথে খালি ভাবছিলাম, কখন তোমায় সবটা বলব।" "এবার ঘোষাল বাড়ির অন্দরমহলের কথা বল।" বুঝলাম ফেলুদা ঘোষাল বাড়ির ইতিবৃত্ত জানতে চাইছে। "বাড়িটা দোতলা, বেশ পুরানো। পাঁচিল ঘেরা, সামনে লোহার গেট। বাড়ির চারপাশে টুকটাক বাগান আছে। বর্তমানে ঘোষাল বাড়ির মোট সদস্যসংখ্যা একটি চাকর সহ ৭ জন। মৃত প্রসূন ঘোষাল ছিলেন বাড়িতে বয়োজ্যেষ্ঠ ব্যক্তি। পেশায় ও নেশায় ভাষাবিদ ছিলেন তিনি। মৃত্যুর সময় প্রায় আশি বছর বয়স হয়েছিল তাঁর। গত পাঁচ ছয় মাস ধরে বার্ধক্যজনিত বিবিধ অসুখে ভুগছিলেন প্রসূন বাবু। তবে উনি নাকি বেশ শক্তপোক্ত মানুষ ছিলেন। এক দেড় বছর হল অ্যালোপ্যাথি ওষুধ ধরেছিলেন। এর আগে হোমিওপ্যাথিই চলত। অনিকেতের জেঠুই ওর হোমিওপ্যাথি চিকিৎসা করতেন। প্রসূন বাবুর দুই ছেলে সুমন ও রমেন, আর দুই মেয়ে সবিতা ও অনিতা। সবাই বিবাহিত। বড় ছেলে এলাকায় প্রভাবশালী প্রোমোটার। ছোটো ছেলে কাপড়ের একটা ঘরোয়া ব্যবসা করে। তবে পরের জেনারেশনে কেউই প্রসূন বাবুর মতো মেধাবী হয় নি। হেঁসেলে এক হাঁড়ি চড়লেও দুই ভাইয়ের মধ্যে সদ্ভাব তেমন নেই। বড়ছেলের একমাত্র মেয়ে রুবি, এ বছরের গোড়ার দিকে ইঞ্জিনিয়ারিং পাশ করে চাকরি নিয়ে পুনেতে চলে গেছে। ছোটো ছেলের এক ছেলে শুভ্র, আর এক মেয়ে ববি বাড়িতেই থাকে। এদের পড়াশুনা চলছে। এদের মধ্যে ববি হল অমৃতার বন্ধু। এক টিচারের কাছে নাচ শিখতে যায়। এই ঘোষাল বাড়িতে দুটো অকাল মৃত্যু হয়েছিল। ছয় বছর আগে বাড়ির ছোটো বৌ মারা গিয়েছিল। আর নয় বছর আগে প্রসূন বাবুর বড় মেয়ে জামাই এক্সিডেন্টে মারা গিয়েছিল। তার একমাত্র ছেলে সঞ্জীবও এ বাড়িতেই থাকে। শোনা যায়, অন্দরমহলে সব মাতৃহারা সন্তানদের একা হাতে সামাল দেন বাড়ির বড় বৌ রুমা দেবী। প্রসূন বাবুর ছোটো মেয়ে বাবার অমতে বিয়ে করায়, এ বাড়িতে প্রায় আসে না বললেই চলে। বিয়ের পর থেকেই সে স্বামী কন্যাসহ মুম্বাইবাসী। আর আছে এক অল্প বয়স্ক চাকর মিলু।" ফেলুদাকে দেখলাম আমায় কথার মাঝে উঠে গেল। আর  নিজের হিজিবিজি লেখার ডায়েরি আর পেন হাতে করে নিয়ে টেবিল সংলগ্ন চেয়ারটায় বসল। আমি বুঝে গেলাম, ওতে ঘোষালদের ফ্যামিলি ট্রি আঁকা হবে। এরপর কেসটার গভীরে ঢুকলে, ছকে লেখা এক একটা নাম ধরে নিজের মতো করে যুক্তিতর্ক জুড়বে আর মুছবে ও। কিছুক্ষণের মধ্যে খসখস করে কীসব লিখে ফেলুদা বলল "নে, এবার বল  খুনটা কখন হয়? কে প্রথম দেখতে পায়?" এবার আমার স্টক ফুরিয়ে এসেছিল। আমতা আমতা করে বললাম "একটা রহস্যময় সিন্দুক আছে ও বাড়িতে। কম্বিনেশনে লকড। তাকে ঘিরেই খুনের মোটিভ। এরপর জানতে হলে বাড়ির ভেতরে ঢুকতে হবে।" ফেলুদা উঠে  গিয়ে একটা সিগারেট ধরাতে ধরাতে বলল "আবার সেই ত্রিনয়ন ও ত্রিনয়ন কেস। সিন্দুকের কম্বিনেশন! এইবার মিঃ বাগচীর আমাকে ফোন করে ডাকার কারণটা যেন কিছুটা আন্দাজ কর‍তে পারছি।" বলে পর পর দুবার ধোঁয়ার রিঙ হাওয়ায় ছুঁড়ল ফেলুদা। কিছুক্ষণের মধ্যেই ফেলুদাকে দেখলাম পকেট থেকে মোবাইলটা বের করে ফোন লাগাল। আমি  উৎকীর্ণ হয়ে রইলাম। এদিক থেকে ফেলুদার গলায় কিছুক্ষণ পরপর শুনতে পেলাম ... "মিঃ বাগচী, আমরা একঘন্টার মধ্যেই আসছি।" "পোস্টমর্টেম হয়েছিল তো?" "বেশ, সেই রিপোর্টের ব্যাপারে কিছু জানব। আর ..." "আপনার ওখান থেকেই সোজা চলে যাব ওই বাড়িতে।" শেষে মুচকি হেসে বলল "সে আপনি ভাববেন না, ঘোষাল বাড়িতে ঢোকার জন্য পরিচয় কিছু একটা জুটিয়ে নেব ক্ষণ।" বলে ফোনটা রেখেই আমার দিকে না ফিরে ওয়াড্রব থেকে নিজের জামা বের করতে করতে বলল ফেলুদা "শিগগির তৈরি হয়ে নে। এখন বেরলে বেলা থাকতে থাকতে সব সেরে একবার লালমোহন বাবুর বাড়িতে ঢু মেরে আসব। এতোদিন পর রহস্যের গন্ধের খবর পেলে, উনিও বেশ খুশি হবেন।" কথাগুলো শুনতে শুনতে আমি অনেকদিন পর যেন আবার আগের উদ্যমে দেখলাম ফেলুদাকে। #পর্ব ২ থানায় ঢুকেই আমরা বাগচীকে তার চেয়ারেই দেখতে পেলাম। আমাদের দেখে ও বিনয়ে চেয়ার ছেড়ে ঝুঁকে উঠে দাঁড়াল। হাসিমুখে বললেন "আরে আসুন আসুন। বসুন।" বলে ডানহাতের ইশারায় টেবিলের উল্টোদিকের চেয়ারগুলো দেখিয়ে দিলেন। আমরা ওর মুখোমুখি টেবিলের এপাশের চেয়ার ঠেলে বসতেই, বাগচী হাঁক দিল এক কনস্টেবলকে। সে প্রায় আড়াই সেকেন্ডের মধ্যে এসে উপস্থিত হলে, তিন কাপ চায়ের অর্ডার দিল বাগচী। এরপর দু চারটে আলাপসূচক কথাবার্তার পরই ফেলুদা ভনিতা না করে সোজা ঘোষাল বাড়ির প্রসঙ্গ তুলল। "এবার বলুন ঘোষাল বাড়ির ব্যাপারে ...।" "বিচিত্র পরিবার মশাই।" "কীরকম?" কপালে কটা সামান্য ভাঁজ ফেলে, প্রশ্ন করল ফেলুদা। "প্রসূন বাবুর ছোটো ছেলের বৌ গত হয়েছেন, বেশ ক'বছর হল। তারপর থেকে দুটো মা মরা বাচ্চাকে বড় বৌ সামলান। তাতে বাচ্চাদের বাবার কোনো কৃতজ্ঞতাবোধ নেই। উলটে দাদার নামে নালিশ জানান যে, দাদাই নাকি প্রসূন বাবুকে মেরে ফেলেছে। বৌদিও নাকি সাহায্য করেছে সেই কাজে। ওরা নাকি সব সম্পত্তি নিজের করতে চায়। এমনকি ওর দুই ছেলে মেয়েকেও বৌদি বশ করে রেখেছেন।" "বশ করে রেখেছে মানে বশীকরণ? আই মিন ব্ল্যাক ম্যাজিক?" "সেরকমই তো বলতে চাইলেন। এদিকে দেখুন, সুমন বাবুর রমরমা বিসনেস। কোটিপতি মানুষ উনি। সুমন বাবু কেন সব সম্পত্তির জন্য এসব করতে যাবে বলুন তো?" "সুমন বাবুউউউ ..." ফেলুদার হাবভাব এমন যেন এই প্রথম শুনল নামটা। "প্রসূন বাবুর বড় ছেলে। এই অঞ্চলের  নামকরা প্রোমোটার।" "আচ্ছা। তা কী কারণে খুন হতে পারে বলে রমেন বাবু ভাবছেন? না মানে খুনের তো কোনো স্ট্রং মোটিভ থাকবে।" "হ্যাঁ, মূলত সেটা বলব বলেই আপনাকে আসতে বললাম। সে মোটিভ উদ্ধার করা আমাদের কম্ম নয়। ফরেন্সিকও ফেল পড়বে সে কাজে। আর তা হল প্রসূন বাবুর সিন্দুকের রহস্য উদ্ধার। যেটির মধ্যে নাকি প্রসূন বাবুর গবেষণার কিছু নথি আর কী একটা মূল্যবান সম্পদ ছিল।" "ছিল মানে? এখন নেই নাকি?" "আছে কি নেই, সেটা জানতে পারলে তো সমস্যাটা মিটেই যেত। রমেন বাবুর অভিযোগের একটা বিষয় অন্তত প্রমাণ হত। মানে ওর বক্তব্য বাবার সিন্দুকের জিনিস চুরি করে দাদা বাবাকে খুন করেছে।" "পোস্টমর্টেম রিপোর্ট কী বলছে? খুন নাকি নর্মাল ডেথ" "তাতে তো বলছে শ্বাসনালী রুদ্ধ হয়ে শ্বাসকষ্টে মৃত্যু। আরে প্রসূন বাবু ক্রনিক অ্যাজমার পেশেন্ট ছিলেন। শেষের ক'দিন প্রচন্ড শ্বাসকষ্ট হচ্ছিল। সে কারণে বহুবার ডাক্তারও এসেছিলেন। চিকিৎসা চলছিল। ইনহেলারই ভরসা ছিল। এই বয়সে নর্মালই এভাবে শ্বাসকষ্টে ডেথ তো হতেই পারে। কিন্তু রমেন বাবুর ব্যাখ্যায়, বাবার দরকারের সময় তার হাতের কাছ থেকে ইনহেলার সরিয়ে নিয়েছিল দাদা। কারণ ইনিহেলারটি প্রসূন বাবুর মৃত্যুর সময় থেকে পাওয়া যায় নি। সেই যুক্তিতে এটা একটা খুন। যার জন্য পোস্টমর্টেমও করতে হল। রমেন বাবুর বক্তব্য, প্রসূন বাবু নাকি বড় ছেলের চুরির কীর্তি দেখে ফেলেছিলেন। এসবই ওর কল্পনাপ্রসূত ব্যাপার।" "সিন্দুকটা খুললেই তো সব ক্লিয়ার হয়ে যায়।" "কিন্তু সে সিন্দুক তো কম্বিনেশনে লকড। সে কম্বিনেশন আবার ২৬ টা অ্যালফাবেটের মধ্যের কিছু নিয়ে। যেটা একমাত্র প্রসূন বাবুই জানতেন। ব্যাপারটা শুনেই আমার প্রসূন বাবুকে ভয়ানক জটিল মানুষ বলে মনে হয়েছিল।" "জটিল না হয়ে বুদ্ধিমান বলেও তো মনে হতে পারে।" একপেশে হাসি দিয়ে বলল ফেলুদা। "যাই বলুন মশাই, অতো বুদ্ধির প্যাঁচ খেলাটা ঠিক নয়। জীবনে জটিলতা বাড়িয়ে লাভ হয় কি কোনো?" বাগচীর সাদামাটা বুদ্ধির মন্তব্য। ফেলুদা কিছুক্ষণ চুপ করে থেকে বলল "প্রসূন বাবুর যেদিন মৃত্যু হয়েছিল, সেদিন রাতে যে সিন্দুকটা খোলা হয়েছিল, তার প্রমাণ আছে কি?" "সেদিন রাতে নাকি সঞ্জীব মানে প্রসূন বাবুর বড় মেয়ের ছেলে অনেক রাতের দিকে ও ঘরে আলো জ্বলতে দেখেছিল। ওর বড় মামা মানে সুমন বাবুকে ওই ঘরে যেতেও দেখেছিল। ওর মুখে সেসব শুনেই রমেন বাবুর এসব ধারণা হয়েছিল। সুমন বাবু যতই বলছেন, বাবার শরীর ভালো ছিল না তাই দেখতে গিয়েছিলাম। কিন্তু ওই যে যাকে দেখতে নারি, তার চলন বাঁকা। বড্ড ঘাড় ত্যাড়া মানুষ মশাই রমেন বাবু। এদিকে সুমন বাবুর নামে এসব রটলে, কে আর বিশ্বাস করে ওর বানানো ফ্ল্যাট কিনবে বলুন তো? যে মানুষটা ঘরের একান্ত নিজের মানুষকে খুন করতে পারে, তার বানানো ঘরের মজবুতি নিয়ে প্রশ্ন উঠবে না?" কনস্টেবল চা দিয়ে যাওয়ায় বাগচীর একনাগাড়ে বলা কথায় ছেদ পড়ল। বাগচী চায়ের কাপ ডিসগুলোকে এগিয়ে দিলেন আমাদের দিকে। ফেলুদাকে দেখলাম কিছুক্ষণ চুপ করে থাকল। তারপর জিজ্ঞেস করল "তাহলে মূলত ভাগিনার কথার ভিত্তিতেই রমেন বাবু অভিযোগ করেছেন? উনি নিজে কিছু দেখেন নি?" চায়ের কাপে চুমুক দিয়ে বলল ফেলুদা। "উনি থাকলে তো দেখবেন। সেই রাতে উনি ব্যবসার কাজে বাইরে ছিলেন। সকালে ফিরেছিলেন। তাই বলছেন যে, ওর অনুপস্থিতিটাকেই দাদা কাজে লাগিয়েছিল।" "হুম, বুঝলাম। আচ্ছা, মৃত্যুর সময় কখন?" "রিপোর্ট অনুযায়ী ভোর পাঁচটা ছটা হবে।" "তো এখন মেইন মোটো হল, সিন্দুকের কম্বিনেশনটা বের করা। তাই তো?" "একদম ঠিক।" আনুগত্যের সুরে বলল বাগচী। "কোনো হিন্স?" মাথা দুদিকে নাড়িয়ে ঠোঁট উলটে নেতিবাচক উত্তর দিল বাগচী। "ফরেন্সিক কী বলছে? কোনো ফিঙ্গারপ্রিন্ট?" "প্রসূন বাবুর ঘরের খাট, আলমারি, আলনা এমনকি সিন্দুকের উপরও একাধিক বাড়ির লোকের ফিঙ্গারপ্রিন্ট পাওয়া গেছে। এগুলো সব ঘরের জিনিসপত্র, সেখানে তো ঘরের লোকের ছোঁয়া থাকবেই। সেটা খুব সাধারণ ব্যাপার নয় কি?" "বেশ। এবার বলুন আমি ও বাড়িতে কীভাবে ঢুকব। মানে কী পরিচয়ে? কেননা ও বাড়িতে না ঢুকলে তো সিন্দুকটা দেখা বা বাড়ির হালহকিকত বোঝাটা মুশকিল হবে।" এমন সময় বাগচী "একটু বসুন, আসছি" বলে হঠাৎ উঠে দাঁড়াল। আর বেরিয়ে গেল ঘর থেকে। ওর বাকরুদ্ধ দৃষ্টিকে অনুসরণ করে আমরাও চাইলাম ওর পদসঞ্চারের দিকে। দেখি একজন মধ্য বয়স্ক মাঝারি উচ্চতার মানুষ ঘরের বাইরে দাঁড়িয়ে এক কনস্টেবলের সাথে কথা বলছেন। বাগচী তৎপর হয়ে বলল লোকটাকে "আপনি আবার থানায় এসেছেন রমেন বাবু?" শেষে নামটা যেন কতকটা আমাদের শোনানোর জন্যই জোরে উচ্চারিত হল। আমি আর ফেলুদা এবার ভালোভাবে দেখলাম লোকটাকে। চোখেমুখে সাধারণ চাউনি। মাথার চুলে উষ্কখুষ্ক ভাব। "না এসে কী করব? আপনাকে দুদিন ধরে কতবার ফোন করলাম, তুললেন কোথায়?" রমেন বাবু অভিযোগের সুরে বললেন। বাগচী আমাদের আড়াল করে কতকটা ঢোক গিলে বললেন "আমার হাজারো কাজ থাকে। কখন কোথায় ব্যস্ত থাকি। সবসময় ঘরের ফোনই তুলতে পারি না। আর আপনি এতো অস্থির হচ্ছেন কেন? বলছি তো তদন্ত চলছে। তেমন কোনো দরকার হলে আপনাকে ডেকে পাঠাব। এখন আসুন।" আবছা শুনলাম কী একটা কথা বিড়বিড় করতে করতে বেরিয়ে গেলেন রমেন বাবু। বাগচী ফিরলে ফেলুদা উঠে দাঁড়িয়ে বলল "দেখি একটা পরিচয়ের কথা ভাবি। তারপর কাল না হয় ঘোষাল বাড়িতে ঢু মারব।" এরপর আমরা থানা থেকে বাইরে বেরিয়ে কিছুটা যেতেই আমি কিছু বলার আগে ফেলুদা বলল "বুঝলি তোপসে, ঘুষের একটা ঘুষঘুষে গন্ধ পাচ্ছি যেন।" "সুমনবাবু বাগচীকে হাত করেছে তো?" আমার দিকে সাবাসিসূচক দৃষ্টি বুলিয়ে পিঠ চাপড়ে মুচকি হেসে বলল ফেলুদা "সাবাস তোপসে।" "তাহলে বলছো সুমন বাবু খুন করেছেন?" "তা নাও হতে পারে।" "তাহলে ঘুষ দিতে যাবেন কেন?" "হয়তো এলাকায় ওর সুনাম চলে যাচ্ছে, তাই।ব্যবসায়, বিশেষত এই ব্যবসায় গুড ইউলটা খুব দরকার হয়।" কথা বলতে বলতে আমরা সবে রাস্তা পার হওয়ার জন্য এদিকওদিকের গাড়ির দিকে নজর বোলাচ্ছিলাম, ঠিক সেসময় আমাদের সামনে প্রায় ধূমকেতুর মতো এসে দাঁড়ালেন রমেন বাবু। আমাদের কিছু বলবার অবকাশ না দিয়েই রমেন বাবু অতর্কিতে বলে উঠলেন " আপনি প্রদোষ মিত্র না? প্রাইভেট ডিডেক্টিভ প্রদোষ মিত্র।" ফেলুদাকে দেখলাম কিছুক্ষণ অবিচলভাবে চুপ করে থেকে সেই একপেশে হাসিটা দিল। তারপর হাত জরো করে নমস্কার জানিয়ে পুনরায় নিজের পরিচয় দিল। "প্রদোষ মিত্র, প্রাইভেট ডিটেক্টিভ। এ আমার অ্যাসিস্ট্যান্ট শ্রীমান তপেস রঞ্জন মিত্র।" ফেলুদার কথার শেষে আমিও হাত জোড় করে নমস্কার জানালাম। রমেন বাবুকে দেখে মনে হল যেন, না চাইতেই হাতে আকাশের চাঁদ পেয়ে গেছেন। বসে যাওয়া চোখেমুখে ঈষৎ উজ্জ্বলতা এনে রমেন বাবু ফেলুদার উদ্দেশ্যে বললেন "থানার বাইরে কনস্টেবল বলল, এখন দেখা হবে না। একজন গোয়েন্দা এসেছে ভেতরে। আমি তাই তখন থেকে ওৎ পেতে এখানে দাঁড়িয়ে ছিলাম। তা আমাদের কেসে নাকি?" "সেরকম স্পেসিফিক কিছু নয়। ওই আর কী!  এদিক দিয়ে যাচ্ছিলাম দুজনে, তাই ভাবলাম চারপাশে কী রহস্য রোমাঞ্চ ঘটছে, একটু জেনে যাই ..." ফেলুদা সাবলীলভাবে কথা বলে অশ্বত্থামা হত ইতি গজ ইঙ্গিত দিল। "আমার এই মুহূর্তে আপনাকে খুব দরকার। আপনার সাথে কিছু কথা হতে পারে কি?" রমেন বাবুর কথায় ফেলুদার পক্ষে ঘোষাল বাড়িতে ঢোকার একরকম পথ খুলে গেল। #পর্ব ৩ আমরা দুজনে রমেন বাবুর সাথে যাদবপুরের যে রেস্তোরায় গিয়ে বসলাম, তার নামটা ফেলুদার জব্বর পছন্দ হল। আমিও ঢোকবার সময় বেশ মজা করে পড়ছিলাম নামটা 'ভূতের রাজা দিল বর।' এইট বি বাসস্ট্যান্ডের লাগোয়া ইউনিভার্সিটির উল্টোদিকে এই রেস্তোরাটা। ভেতরটা ছিমছাম পরিবেশে বেশ সুন্দর করে সাজানো। হাল্কা মিউজিকও বাজছে। ফেলুদা রমেন বাবুর প্রস্তাবে রাজি হয়ে গেলে, উনি প্রস্তাব দিলেন রেস্তোরে বসার। বাড়িতে গেলে নাকি প্রাণখুলে সব কথা বলা যেত না। রেস্তোরায় ঢুকে একটা টেবিলকে কেন্দ্র করে তিনটে চেয়ারে বসলাম আমরা। চায়ের সাথে অন্যকিছু খাওয়ার জন্য বারবার জোর করছিলেন রমেন বাবু। ফেলুদা তাই ফিশফ্রাই অর্ডার দিতে বলল। এরপর শুরু হল আলোচনা। রমেন বাবুই শুরুটা করলেন ... "আপনাকে আমাদের বাড়ির কথা গোড়ার থেকেই বলি। নইলে এখনকার ফ্যামিলি মেম্বারদের মধ্যের সম্পর্ক বোঝানোটা আমার পক্ষে কতকটা অসুবিধা হবে। আমি ছোটো থেকেই দেখে এসেছি, বাবা ঘরে কম থাকতেন। পরে বড় হয়ে বুঝেছি, শুধু ঘরে নয়, বাবা দেশেও কম থাকতেন। ওর ছিল বিবিধ ভাষা জানার নেশা। বিবিধ জাতির মানুষকে নিয়ে ফিল্ড স্টাডি করে লেখালেখি করত। তাতে প্রসারও করেছিল। শুনে থাকবেন হয়তো বাবা একসময় তুরকির একটা প্রায় হারিয়ে যাওয়া ভাষা নিয়ে গবেষণা করে পুরষ্কারও পেয়েছিল।" "রাষ্ট্রপতির হাত থেকে পুরষ্কারপ্রাপ্তির কথাটা বলছিলেন কি?" ফেলুদা সংশয়ে বলল। "না না, রাষ্ট্রপতির হাত থেকে নয়, ওটা ছিল ওয়ার্ল্ড ল্যাঙ্গুয়েজ সংস্থার উদ্যোগ।" দেখলাম ফেলুদা ছোট্ট করে "আচ্ছা" বলে চুপ করে গেল। রমেন বাবু বলে চললেন "সে যাইহোক, এসব কাজের জন্যই বাবা দেশ বিদেশে ঘুরে বেড়াত। তবে মাসে মাসে টাকা পাঠাত। টাকা আসলেও একা হাতে চারটে ছেলেমেয়েকে সামলে চলা তো আর চাট্টিখানি কথা ছিল না। তখন এক অবিবাহিত পিদি আর ঠাকুমাও ছিল আমাদের বাড়িতে। সব সামলে মা আমাদের নিয়ে একেবারে নাজেহাল হয়ে গিয়েছিল। সেসময় মায়ের অবস্থা বুঝে দাদাকে মামা এসে নিয়ে যায় ওর বাড়িতে। মামা প্রোমোটারির ব্যবসা করত। দাদা বড় হয়ে সেই ব্যবসাতে হাতেখড়ি দিয়ে নিজের ব্যবসা শুরু করে। তারপর ধীরে ধীরে দিদির বিয়ে হয়ে যায়। আমরা দুভাই বিয়ে করি। দাদা বৌদিকে নিয়ে এ বাড়িতে চলে আসে। আমি তখন একজনের কাপড়ের ব্যবসায় পার্টনার ছিলাম। নিজের ব্যবসা শুরু করিনি। ছোটো বোন বিয়ে করে চলে যায়। এরপর বড়দার একটা মেয়ে হয়। আমার এক ছেলে হয়। ছেলে হওয়ায় ছোটো বৌ, মানে আমার স্ত্রী আমার মায়ের কাছে বরাবরই বেশ সুনজরে ছিল। যেটা বড় বৌদির ক্ষেত্রে একেবারেই ছিল না। মায়ের দিকের কোনো আত্মীয়স্বজনের বাড়িতে গেলে, মা সবসময় ছোটো বৌকে সঙ্গে নিতে যেত। বৌদিকে হেসেল ছেড়ে একদিনও উঠতে দেওয়া হত না। কিন্তু তাই বলে এসবের জন্য তো আর আমার বৌ দায়ী ছিল না?" এমন সময় পোষাক পরিহিত বেয়ারা চা ও ফিশফ্রাই নিয়ে আসায়, রমেন বাবুর কথায় ছেদ পড়ল। একটা চায়ের কাপ তুলে নিয়ে ফেলুদা বলল "আপনাদের দুভাইয়ের কখনো বাবার গবেষণার প্রতি কোনো ইন্টারেস্ট ছিল না? মানে, বাবা বাড়িতে আসলে সেসব নিয়ে কখনো কথা বলেন নি?" "না, আমার মাথায় সেসবের প্রতি ঝোঁক অনুভব করিনি কখনো। বোধ করি দাদাও করেনি। তবে বড়দি আসলে বাবা টুকটাক আলোচনা করত। দিদির এসব গবেষণামূলক কাজে ইন্টারেস্ট ছিল।" "তিনি এখন ..." বলে ফেলুদা লাগাম টানল। "দিদি মারা গেছে আজ প্রায় নয় বছর হল। অ্যাক্সিডেন্টে। জামাইবাবুও একসাথেই ..." বলতে বলতে একটা দীর্ঘশ্বাসের সঙ্গে কিছুক্ষণ থামলেন রমেন বাবু। "বড়দির ছেলে সঞ্জীব সেই থেকে আমাদের বাড়িতেই থাকে।" "আচ্ছা, যে আপনার দাদাকে সেদিন রাতে প্রসূন বাবুর ঘরে ঢুকতে দেখেছিল?" "আজ্ঞে হ্যাঁ। আপনি জানেন?" "হুম। বাগচী বলছিলেন ওপর ওপর দিয়ে। তারপর বলুন।" এরমধ্যে বেয়ারা আরেকবার এলো আর কিছু লাগবে কিনা জানতে। তখন রমেন বাবু আবার সৌজন্যতা দেখিয়ে বললেন "আর কিছু অর্ডার করব?" ফেলুদা হাত নাড়িয়ে, না না বলে থেমে গেল। বেয়ারাও রমেন বাবুর ইশারায় চলে গেল। রমেন বাবু আবার বলতে লাগলেন "মা মারা যাওয়ার এক মাস আগে বাবা শেষ বিদেশ যাত্রা সেরে বাড়ি ফিরেছিল। মায়ের মৃত্যুটা হঠাৎ করেই হয়েছিল। একটা স্ট্রোক, তারপর সাতদিনের মধ্যে পরপর আরো দুটো স্ট্রোক হয়ে চলে গেল মা। যাওয়ার আগে বাবাকে এ সংসারে স্থিতু হতে বলেছিল। তারপর থেকে প্রায় বারো বছর বাবা একটানা বাড়িতে ছিল। এ বিষয়ে আপনাকে একটা কথা বলে রাখি, মায়ের মৃত্যুর কারণেও ইনডাইরেক্টলি দাদাই ছিল। দাদার ব্যবসা ফুলে ফেঁপে উঠেছিল তখন। টাকার দাপটে ধরাকে সরা জ্ঞান করছিল। জোর করে বাড়ির রিমডেলিং করে, দোতলায় একটা ঘর করেছিল। সেখানে সপ্তাহে সপ্তাহে মদের আসর বসত। উচ্ছৃঙ্খল জীবনযাপন চলছিল। মা এসব মেনে নিতে পারছিল না। বাবাকে বহুবার চিঠি লেখার পর বাবা দেশে ফিরেছিল। কিন্তু ততদিনে চিন্তায় চিন্তায় মা ধুঁকে গিয়েছিল। শেষবার বাবা যখন তুরকি থেকে ফিরল, তার সাথে করে এসেছিল মিলু। আমাদের বাড়ির চাকর।" "এসেছিল মানে? ভিনদেশী?" প্রশ্ন করল ফেলুদা "হুম, ও তুরকির বাসিন্দা। মা বাবা মরে যাওয়া অনাথ মিলুর তখন বয়স ছিল ছোলো সতেরো। ও নাকি বিদেশে বাবার সাথে টানা ছয় সাত বছর ছিল। একরকম মায়া বশতই বাবা ওকে এদেশে নিয়ে এসেছিল।" "আপনার বাবা কি মৃত্যুশয্যাতেও ভাষার গবেষণা করছিলেন?" ফেলুদার প্রশ্নের উত্তরে রমেন বাবু কিছুক্ষণ চুপ থেকে বললেন "সেটা সঠিক বলতে পারব না। কিন্তু কিছু একটা নিয়ে খুব মনোযোগী হয়ে থাকত। বা হয়তো পড়াশোনা করত। এই কয়মাস খুব অসুস্থ ছিল বলে, নইলে ছ'মাস আগেও মাঝেমধ্যেই দরজা বন্ধ করে সিন্দুক খুলে কিছু করত ঘরে। আর আমার ধারণা সেটা খুব মূল্যবান কিছু নিয়ে গবেষণা। সেসব কাগজপত্রই ছিল সিন্দুকে।" "ছিল মানে? আপনি বলছেন এখন নেই সেসব?" ফেলুদার প্রশ্ন। "এবার তাহলে আসল ব্যাপারটা খুলেই বলি আপনাকে। দাদার দুমাস আগে অনেক বড় একটা লস হয়। সোসাইটি করবে বলে বড় ফ্ল্যাট করেছিল দশ এগারো বছর আগে, তা অনেকটা ভেঙ্গে পড়ে। বুঝতেই পারছেন দু নম্বরি মালপত্রের কারবার। সেই ঘটনার পর, ফ্ল্যাটের যে অংশগুলো ঠিক ছিল, তারাও ছেড়ে দিতে চায়। সবাই মিলে দাদার ব্যবসার বিরুদ্ধে মামলা করে। ক্ষতিপূরণ চায়। কেস ওঠে আদালতে। তাতে দাদার সুনাম প্রায় জলে যাবার মতো অবস্থা। তখন ও বাবার সাহায্য চায়। বাবা বলেছিল, তার সেরকম সঞ্চয় কিছুই নেই। কিন্তু দাদা সে কথা কানেও তোলে নি। একদিন রাগের মাথায় বাবাকে সিন্দুক খুলতে বলে। বাবা যতই বলে যে ওতে যা আছে তার আর্থিক মূল্য নেই। তাও দাদা বেশ কয়েকবার জোরজুলুম করে। আপনাকে আগেও বলেছি, আবারও বলছি, দাদা মোটামুটি বহু ম'গামী। মদ, মাংস, মেয়ে ... যাইহোক" বলে নাক ছিটকিয়ে চুপ করে যান রমেন বাবু। "আপনার কী মনে হয় সিন্দুকে শুধু গবেষনার কাগজপত্রই ছিল? নাকি আরো মূল্যবান কিছু ছিল?" "সে যাই থাকুক, মূল্যবান তো বটেই। নইলে বাবা এরকম অভিনব সিন্দুক বানিয়েছিলেন কেন, যেখানে অ্যালফাবেটের কম্বিনেশনে বন্ধ করতে হবে।" "তাহলে সে কম্বিনেশন না জেনে আপনার দাদাই বা তা খুলবে কিকরে?" ফেলুদার প্রশ্ন। রমেন বাবু এবার এদিক ওদিকে চেয়ে মাথাটা একটু নিচু করে বলেন "বাবার সঙ্গে দাদার বেশ রাগারাগি হয়েছিল দেড় মাস আগে। তারপর কদিন পর হঠাৎ করেই দেখলাম, দাদা বাবার ঘরে ঘন ঘন যাচ্ছে। আর বেশ সুন্দর কথাবার্তা হচ্ছে দুজনের মধ্যে। আমার সন্দেহ এর পেছনে বৌদির হাত আছে। বৌদি প্রায়ই আমাদের ওদিকের এক কালীর থানে যায়। কী বলব মশাই, আমার ছেলে পর্যন্ত জ্যেঠি বলতে অজ্ঞান। আমাকে পাত্তাও দেয় না। আমার বাবার জামার পকেটে আমি মাঝেমধ্যে লাল জবাও পেয়েছিলাম। আমার তো মনে হয় বৌদি বাড়ির সবাইকে দরকারে বশ করে রেখেছে। বিশেষ করে বাবাকে।" শেষ কথাটা বেশ জোরের সাথেই বললেন রমেন বাবু। "বলছেন, আপনার বাবা বশীভূত হয়েই আপনার দাদাকে সিন্দুকের কম্বিনেশন বলে দিয়েছিলেন?" "একদম তাই। নইলে দাদা মাঝ রাত্রিরে বাবার ঘরে কেন ঢুকেছিল সেদিন? আর যদি বাবার শরীর খারাপই হবে, তো তখনই বাড়ির কাউকে জানায়নি কেন? আমিতো সেদিন রাতে বাড়িতে ছিলাম না। আমার ভাগ্নে সঞ্জীব পরের দিন আমায় বলেছে এসব। সে এও বলেছে যে, সেরাতে নাকি বৌদিও গিয়েছিল বাবার ঘরে।" "আপনি তো শুধু চুরির অভিযোগই ..." ফেলুদার কথাকে মাঝপথে থামিয়ে দিয়ে  ঘন ঘন মাথাটাকে দুদিকে নাড়িয়ে রমেন বাবু বলে উঠলেন "না না, শুধু চুরি নয়। খুন, দাদা বাবাকে খুন করেছে। বৌদি রোজ অনেক সকালে ঘুম থেকে ওঠে। তাহলে সেই অনুযায়ী সেতো ভোরেই দেখেছিল বাবা আর নেই। তবে সবাই সেটা বিন্নি আসার পর জানল কেন? আর একটা কথা, বাবার ইনহেলারটাও মিসিং।" "বিন্নি কে?" "আমাদের রান্নার মেয়ে।" "আপনি এই মুহূর্তে আমার কাছ থেকে ঠিক কি সাহায্য চান?" ফেলুদা এবার প্রফেশনাল ভঙ্গিতে প্রশ্ন করল। "সিন্দুকটা খোলা খুব দরকার প্রদোষ বাবু। তাহলে ওই ফাঁকা সিন্দুকটা দেখিয়ে আমি অনেক কিছুই প্রমাণ করতে পারব।" "কিন্তু এ কাজে নামতে গেলে তো আমায় আপনাদের বাড়ির বাকিদের সাথে কথা বলতে হবে। সেটা করতে গেলে আমার পরিচয় সবাইকে বলাটা দরকার। নইলে আমার প্রশ্নের উত্তর ওরা দেবেই বা কেন ..." ফেলুদার পরিষ্কার যুক্তি। "তা বলবেন। ওদের মনে পাপ না থাকলে তো তাতে কোনো আপত্তি থাকার কথা নয়। তাছাড়া আমার মনে হয় না, আমি এমন কোনো কাজ করছি, যাতে লুকোচুরির কোনো প্রয়োজন আছে বলে। তাতে যদি কেউ কমফোর্টেবল বোধ না করে, সেক্ষেত্রে আপনিই বুঝবেন না হয় কারণটা।" "বেশ, তো ওঠা যাক এবার।" বলে ফেলুদা টানটান হয়ে উঠে দাঁড়াল। আমি আর রমেন বাবুও উঠে দাঁড়ালাম। বিল পেমেন্ট হয়ে স্লিপ সহ ব্যালেন্স এসে গিয়েছিল ততক্ষণে। তার মধ্যের ২০ টাকা টিপসের জন্য ছেড়ে দিয়ে রমেন বাবু বিলটাকে হাতের মুঠোয় নিয়ে দুমড়ে ফেললেন। এখন অবধি যা কথাবার্তা হল, তাতে আমার রমেন বাবুকে খুব একটা অসৎ বলে মনে হল না। তবে ওর মনের সন্দেহগুলো শুধুই বাতিক না যুক্তিযুক্ত, তার প্রমাণের জন্য সময় আর ফেলুদার মগজাস্ত্রের উপর ভরসা করতে হবে। #পর্ব ৪ আমরা যখন ঘোষালদের পেল্লাই বাড়ির সামনে গিয়ে পৌঁছলাম, তখন দুপুর গড়িয়ে বিকেল। বাড়িতে ঢুকতে ঢুকতে রমেন বাবু বললেন "বাড়িটা আমাদের দুভাইয়ের মধ্যে অঘোষিত ভাগ হয়ে আছে। উপরতলাটা দাদার আর নিচটা আমার। উপরের তিনটে বেডরুমের একটাতে দাদা, বৌদি; আর আরেকটাতে বাবা ছিল। আরেকটা ফাঁকা থাকে। দাদার মেয়ে চাকরি করে পুণেতে। সে আসলে থাকে। নিচের দুটো বেডরুমের একটাতে আমি, একটাতে সঞ্জীব আর আমার ছেলে শুভ্র থাকে। আমার মেয়ে তার জ্যেঠির সাথে উপরেই থাকে। নিচের তলাতেও একটা বেডরুম ফাঁকা আছে।" "আর মিলু?" ফেলুদা জিজ্ঞেস করল। "মিলু এতোদিন নিচতলার বেডরুমটাতেই থাকত। এই ক'মাস হল বাবা অসুস্থ থাকায়, উপরের বৈঠকখানার ঘরের মাঝে বিছানা পেতে শুতো।" গেট ঠেলে উপরে উঠতেই আমাদের চোখ গেল দোতলার লম্বা বারান্দার দিকে। দেখলাম একজন মহিলা কর্মব্যস্ত ভঙ্গিতে শুকনো জামাকাপড় তুলছেন। আমাদের দেখে কতকটা স্থির হল ওনার দৃষ্টি। রমেন বাবু ফিসফিসিয়ে বললেন "আমার বৌদি।" আমাদেরকে শুরুতেই দোতলায় নিয়ে গেলেন না রমেন বাবু। নিচতলার একটা ঘর খুলে দিলেন। ঘরটা পরিচ্ছন্নই ছিল। একটা ছোটো খাট, আর একটা চেয়ার ছিল ঘরে। আমার মনে হল, এই সেই ঘর যেটা খালি থাকে। রমেন বাবু 'সঞ্জীব' বলে হাঁক দিয়ে তাকে চেয়ার আনতে বললেন। কিছুক্ষণের মধ্যেই একটা বছর ত্রিশের ছেলে একটা কাঠের চেয়ার চেগিয়ে নিয়ে ঘরে ঢুকল। রমেন বাবু আমাদের পরিচয় দিয়ে আলাপ করিয়ে দিলেন নিজের ভাগিনার সঙ্গে। ছেলেটির মুখের আদল অদ্ভুতভাবে রমেন বাবুর মতো। হয়তো মায়ের চেহেরা পেয়েছে। তাই এ বাড়ির ছাঁচ রয়েছে। মৃদু হেসে নমস্কার জানাল ছেলেটি। রমেন বাবু আরো একটা চেয়ার আনার ইশারা দিলেন। আর আমাদের বললেন "বসুন। বাকিদের জানিয়ে আসি। আপনি সবার সাথেই কথা বলবেন তো?" "যদি বাড়িতে থেকে থাকেন, তাহলে তো অবশ্যই বলব। আর সম্ভব হলে আপনার বাবার ঘরেও একটু যাব আজ।" ফেলুদা বিনয়ের সুরে বলল। "সেতো নিশ্চয়ই যাবেন। বেশ, আপনি বসুন। আমি আসছি। সঞ্জীব তুই এখানেই থাক।" বলে ভাগিনাকে আমাদের সঙ্গ দিতে ইশারা দিয়ে রমেন বাবু বেরিয়ে গেলেন। "বোসো। তুমিই বললাম" সঞ্জীবকে উদ্দেশ্য করে মৃদু হেসে বলল ফেলুদা। সঞ্জীব ফেলুদার মুখোমুখি চেয়ারটাতে বসতে বসতে বলল "আরে ঠিক আছে"। বেশ সাবলীল ওর গলার স্বর। "তুমি কী করো?" ফেলুদা ওর চোখের দিকে চেয়ে প্রশ্ন করল। "ছোটোখাটো একটা প্রাইভেট ফার্মে চাকরি করি। তেমন কিছু নয়। টাকার দরকার। কতদিনই বা এভাবে মামার বাড়িতে দিন কাটাব? তাই পাশাপাশি সরকারি চাকরির পরীক্ষা দিচ্ছি। প্রস্তুতিও নিচ্ছি।" "এ বাড়িতে ক'বছর আছো?" "মা বাবা তো ..." সঞ্জীবকে থামিয়ে দিয়ে ফেলুদা নিচু গলায় বলল "শুনেছি।" "ওই তারপর থেকেই। আমি এই মামাবাড়িতে।" "তোমার দাদু যেদিন মারা গিয়েছিলেন, তুমি প্রথম কখন জানতে পেরেছিলে?" "সকালে আমি মোটামুটি সাড়ে ছ'টার দিকেই উঠে যাই। তারপর চা বিস্কুট খেয়ে স্নানের জন্য রেডি হই। তো সেদিন মিলু চা না নিয়ে আসায় পৌনে সাতটার দিকে ওকে ডাক দেই। আমাদের রান্নাঘর দোতলাতেই। তখন হঠাৎ বড় মামীর চিৎকার শুনতে পাই। তড়িঘড়ি করে উপরে গিয়ে দেখি দাদুর ঘরে বড় মামা আর মামী দাঁড়িয়ে আছে। মিলু দাদুর বিছানা ধরে বসে কাঁদছে। দাদুর কোনো সাড় নেই।" "আর আপনার ছোটো মামা?" "সেতো আগের রাতে বাড়িতেই ছিল না। রান্নার মেয়ে বিন্নি যখন সাতটার দিকে আসে, তার পরেপরেই ঢোকে ছোটো মামা।" "তুমি নাকি আগের দিন রাতে বড় মামাকে দাদুর ঘরে যেতে দেখেছিলে?" "হুম। আমি এমনিতে রাত সাড়ে বারোটা অবধি রোজই জেগে পড়ি। সেদিন একটু তাড়াতাড়িই শুয়ে পড়েছিলাম। আর ঘুমটা ভেঙ্গে গিয়েছিল দুটো আড়াইটের দিকে। জানলা দিয়ে বাইরে চেয়ে দেখি, একটা আলোর রেখা দেখা যাচ্ছে। বাইরে বেরিয়ে উঁকি মেরে দেখি, দাদুর ঘরে আলো জ্বলছে। কিছু খুটখাট আওয়াজও পাই।" "সেটা কি কিছু খোলার বা বন্ধ করার আওয়াজ বলে মনে হয়েছিল?" "হতে পারে। রাতের নিস্তব্ধতায় বেশ তীব্র শোনাচ্ছিল শব্দটা। আমি তখন ভাবলাম, দাদু অসুস্থ। কিছু হল কিনা কে জানে। তাই জানতে তখন সিড়ি বেয়ে উপরে উঠতে যাই আমি। কিন্তু উপরে ওঠার দু সিড়ি আগেই দেখি মামা মামী দাদুর ঘরের লাইট অফ করে বেরিয়ে নিজেদের ঘরের দিকে চলে যাচ্ছে। তাতে আমিও আবার নিচে নেমে আসি।" "মিলুকে দেখেন নি তখন?" "না" "আপনার কী মনে হয়, আপনার বড় মামা মামী দাদুর অসুস্থতার জন্যই সেদিন ঢুকেছিল?" "সকালে তো তাই বলছিল। কিন্তু ..." বলে থেমে যায় সঞ্জীব। "কিন্তু কী?" "বড় মামার বহুদিন ধরেই দাদুর সিন্দুকের উপর নজর ছিল। তাই এই ব্যাপারে সঠিক বলাটা কঠিন আমার পক্ষে।" "তুমি কি মনে করো, প্রসূন বাবুর সিন্দুকে সত্যিই মূল্যবান কিছু আছে বা ছিল?" "সেতো বটেই। নইলে দাদু ওরকম চারটে অ্যালফাবেটের কম্বিনেশনে বন্ধ করে রাখবে কেন?" "চারটে অ্যালফাবেট! তুমি কিকরে জানলে ..." ফেলুদা প্রশ্ন করতেই রমেন বাবু ঘরে ঢুকলেন। পেছনে একজন মহিলা। যাকে আমরা বাড়িতে ঢুকতে উপরের বারান্দায় দেখেছিলাম। রবীন বাবু আমাদের সাথে ওর বৌদির পরিচয় করিয়ে দিলেন। ভদ্রমহিলা হাত জোড় করে নমস্কার জানালেন। রমেন বাবুকে দেখলাম সঞ্জীবের দিকে ইশারা দিয়ে ডাকলেন। সঞ্জীব উঠে যেতেই বললেন "শুভ্র কোথায়?" "পড়তে গেছে।" উত্তর দিল সঞ্জীব। ফেলুদা ভদ্রমহিলার দিকে চেয়ে বিনয়ের সঙ্গে বললেন "বসুন"। ভদ্রমহিলা বেশ আড়ষ্টভাবে এসে বসলেন। "আপনার শ্বশুর কতদিন ধরে ভুগছিলেন?" প্রশ্ন করল ফেলুদা। "গত দেড় বছর ধরেই শ্বাসকষ্টটা শুরু হয়েছিল। তবে বিগত চার পাঁচ মাস সেটা বাড়াবাড়ি হয়েছিল। শেষের দেড় মাস ইনহেলার সবসময়ের সঙ্গী হয়ে গিয়েছিল।" "ইনহেলারটি নাকি পাওয়া যায় নি?" ভদ্রমহিলা চুপ করে থাকলেন কিছুক্ষণ। তারপর চাপা ভেজা গলায় বললেন "বিশ্বাস করুন, বাবার মতো মানুষের ক্ষতির কথা আমরা ভাবতেই পারি না।" ফেলুদা তারপর রমেন বাবুর দিকে চেয়ে বলল "তাহলে একবার আপনার বাবার ঘরে যাওয়া যাক।" "হুম। চলুন।" ফেলুদা ওই ঘর থেকে বেরিয়ে পাশের ঘরের পাস দিয়ে যেতে যেতে বললেন "এটা সঞ্জীবের ঘর নাকি?" সঞ্জীব পেছন থেকে "এটা ছোটো মামার। পরেরটি আমার" বলে এগিয়ে এসে বলল "আসুন না"। ফেলুদাকে দেখলাম মুচকি হেসে দাঁড়িয়ে পড়তে। তারপর সঞ্জীবের পেছন পেছন আমি আর ফেলুদা ওই ঘরে ঢুকলাম। রমেন বাবুর বৌদি সিড়ি বেয়ে উপরে চলে গেলেন। রমেন বাবু আমাদের সঙ্গেই রইলেন। মাঝারি সাইজের ঘরে ফেলুদা চোখ বোলাচ্ছিল। আমি দেখলাম একটা সেতার রাখা আছে টেবিলের উপর। " গান বাজনার সখ আছে নাকি?" ফেলুদা জিজ্ঞেস করল। "আমার নেই। ওটা মায়ের ছিল। মায়ের মিউজিকের উপর বেশ জ্ঞান ছিল। বিভিন্ন দেশের বিভিন্ন ইন্সট্রুমেন্ট, সিঙ্গিং কালচার এসব নিয়ে স্টাডি করেছিল। কতকটা দাদুর গবেষণার ধাঁচ পেয়েছিল আর কী!" "হুম, তাই মিউজিকের কিছু রেয়ার কালেকশনের বই দেখতে পাচ্ছি।" ফেলুদার চোখ তখন বইয়ের তাকের দিকে তাক করে আছে। এরপর ফেলুদার চোখ যেখানে আটকালো, সেদিকে আমিও চাইলাম। ফেলুদা দেওয়াল ঘেঁষে রাখা টেবিলের দিকে আরো কয়েক পা এগিয়ে গিয়ে আবার দরজার দিকে ফিরে এলো। আর রমেন বাবুকে চোখের ইশারা দিয়ে বলল "চলুন, এবার উপরে যাওয়া যাক।" "চলুন" বলে রমেন বাবু আমাদের সামনে পথ দেখিয়ে আগে আগে চলতে লাগলেন। দোতলায় উঠে এক এক করে ঘরগুলোর পরিচিতি দিচ্ছিলেন রমেন বাবু। শুরুতেই বৈঠকখানার ঘর, তারপরেরটির দরজা ভেজানো রয়েছে। মনে হল, এটি সুমন বাবুর মেয়ের জন্য বরাদ্দ ফাঁকা ঘর। তারপর দাদা বৌদির ঘর, আর তারপর সবশেষে প্রসূন বাবুর ঘর। ঘরের দরজায় একটা তালা লাগানো ছিল। রমেন বাবু পকেট থেকে চাবি বের করে খুললেন তা। ঘরটাতে ঢুকতেই আমার আর ফেলুদার নজর গেল দরজা সোজাসুজি উল্টোদিকের দেওয়াল ঘেঁষা তাকের দিকে। সেখানে একটা ছোটো বাক্স আকারের লোহার বক্স রাখা আছে। যার সামনের দিকের হাতলের পাশে একটি গোল চাকতির মতো অংশ রয়েছে। ঘরের লাইট অন করাতে সেই চাকতির উপর লেখা অ্যালফাবেটগুলো দেখা গেল। ফেলুদা এক দৃষ্টে চেয়ে রইল সেই দিকে। রমেন বাবু বললেন "এই হল গিয়ে সেই সিন্দুক।" "সিন্দুকটার কত ওজন হতে পারে, কোনো আন্দাজ আছে?" বলে ফেলুদা এগিয়ে গিয়ে মাথাটা একটু নিচু করল চাকতিটির দিকে। "এক্স্যাক্ট বলতে পারব না। তবে পুরোটাই ভারী লোহার। দু তিনজনে চাগিয়ে নিয়ে এসেছিল।" এরপর ফেলুদা সিন্দুকটার চাকতিটার উপর একটু হাত বোলালো। আমি ঘরের মধ্যে চোখ বুলিয়ে দেখলাম একটা সিঙ্গেল বেড, একটা আলনা আর একটা পুরানো দিনের কাঠের আলমারি আছে। ঘরের দেওয়ালে দুটো ক্যালেন্ডার টাঙানো আছে। একটাতে মা কালি আর একটাতে তারামায়ের ছবি। ফেলুদা জিজ্ঞেস করল "আপনার বাবা শক্তি পুজোয় বিশ্বাসী ছিলেন নাকি?" "আগে সেটা বুঝিনি। তবে বিগত কয়েক বছরে কালী পূজোর দিন বাবাকে বেশ তৎপর হয়ে আমাদের পাড়ার পুজোয় সারারাত বসে থাকতে দেখেছি।" এমন সময়, রমেন বাবুর একটা ফোন আসায় প্যান্টের পকেট থেকে ফোনটা বের করেই "আমি একটু আসছি" বলে বারান্দায় বেরিয়ে গেলেন। ফেলুদাকে দেখলাম কয়েক পা এগিয়ে দরজার দিকে যেতে। তারপর কিছুক্ষণ উৎকর্ণ হয়ে থেকে মেঝের উপর থেকে একটা চিরকুটের মতো কাগজ কুড়িয়ে নিল ফেলুদা। আমি খেয়াল করেছিলাম কাগজটা রমেন বাবুর পকেট থেকে ফোন বের করার সময় পড়ে গিয়েছিল। সেটা খুলতে যাওয়ার আগেই রমেন বাবুর বৌদি দরজার কাছে এসে বললেন "আপনারা বৈঠকখানার ঘরে আসুন।" আমি দেখলাম ফেলুদা চটজলদি কাগজের টুকরোটাকে পকেটে চালান করে দিল। ততক্ষণে রমেন বাবু এসে গিয়েছিলেন। ফেলুদা ওর দিকে চাইলে বললেন "চলুন, তাহলে বৈঠকখানাতে গিয়ে বসি একটু।" সেই ঘরে ঢুকতেই একটা অদ্ভুত অভিজ্ঞতা হল। একটি অল্প বয়সী ছেলেকে সেখানে প্রসূন বাবুর ছবির সামনে ধূপ জ্বালতে জ্বালতে অদ্ভুত সুরেলা শিষ দিতে শুনলাম। ফেলুদার তাতে কপালে বেশ কটা ভাঁজ পড়ে গেল। স্বাভাবিক ব্যাপার, বাড়ির এ পরিস্থিতিটা অন্তত শিষ দেওয়ার মতো নয়। এমন সময় রমেন বাবু এগিয়ে এসে গম্ভীর গলায় বললেন "মিলু, এদিকে আয়।" বলাতেই শিষ দেওয়া বন্ধ করে ছেলেটি আমাদের দিকে ফিরল। ওর চোখমুখ দেখেই বুঝলাম, এই সেই তুরকি দেশের ছেলে। কিন্তু আমাদের মনে তখনও শিষ দেওয়ার ব্যাপারটা খচখচ করছিল। রমেন বাবু বললেন "বাবার মৃত্যুর পর থেকে বোধ হয় এই ছেলেটিই সবচেয়ে বেশি কেঁদেছে।" তাকিয়ে দেখলাম, ছেলেটির চোখমুখ বেশ ফুলে আছে। রমেন বাবু বলে চললেন "আপনাকে বলেছিলাম না, বাবা একটি অনাথ তুরকি ছেলেকে নিয়ে এসেছিল। এই সেই মিলু। এখনও আবেগে ও ওর মাতৃভাষায় কথা বলে ফেলে, গান গায়। যেমন কিছুক্ষণ আগে সম্ভবত কোনো দুঃখের গান গাইছিল।" ফেলুদা বিষ্ময়ে বলে "ব্যাপারটা ঠিক পরিষ্কার হল না।" "এইমাত্র ও ঠোঁটে যে আওয়াজ করছিল, সেটা তুরকির একটি অঞ্চলের ভাষা।" "বলেন কী মশাই!" ফেলুদার বিষ্ময়কর মন্তব্য। "বাবাতো এই ভাষা নিয়েই রিসার্চ করেছিল। তারপর ওকে নিয়ে বিভিন্ন দেশে ঘুরে শেষে তিব্বতে বেশ কয়েক মাস থেকে বাড়ি ফিরেছিল।" বৈঠকখানার সোফায় বসতে বসতে ফেলুদা তারিফের সুরে বলল "এই জন্যই বলে চন্দন গাছের কাছে থাকলের তার গন্ধ গায়ে লাগে। এই দেখুন না, আপনার বাবা এমন গুনী মানুষ ছিলেন বলে, এ বাড়িতে এসে আমিও এতো অদ্ভুদ একটা ব্যাপার সম্বন্ধে জানতে পারলাম।" দু ঘন্টা আগেই চা খেয়ে আসায় হাফ কাপ চা খেলাম দুজনে। "আপনার দাদা বোধ হয় বাড়িতে নেই!" ফেলুদার এই প্রশ্নের উত্তর রমেন বাবু কিছু বলার আগে ওর বৌদিই বললেন "না, ও ফিরতে বেশ রাত হয়।" আমরা বেশিক্ষণ না বসে উঠে পড়লাম। ফেলুদা বলল "আজ উঠি। এক জায়গায় যেতে হবে।" আমার মনে পড়ল, ফেরার পথে লালমোহন বাবুর বাড়ি যাবে বলেছিল ফেলুদা। "বেশ। কবে আসবেন আবার?" রমেন বাবুর প্রশ্নের উত্তরে ফেলুদা বলল "আপনার দাদা থাকবে যেদিন, সেদিন সময় করে ডাকুন। ওনার সাথে একটু কথা বলে যাব।" বলে আমরা বৈঠকখানার ঘর থেকে বেরিয়ে সিড়ি দিয়ে নিচে নেমে আসলাম। তারপর রমেন বাবুর সাথে টুকটাক কথা হতেই, দেখলাম সঞ্জীবের সাথে একটা বাচ্চা মেয়ে গেট খুলে ঢুকছে। রমেন বাবু একগাল হেসে বলল "কিরে নাচের স্কুল হয়ে গেল?" বাচ্চা মেয়েটি উত্তর না দিয়ে আমাদের দেখে একভাবে চেয়ে ছিল। ফেলুদা এগিয়ে গিয়ে মেয়েটির সামনে একটু ঝুঁকে গিয়ে বলল "কী নাম তোমার?" "ববি" মিষ্টি করে উত্তর দিল মেয়েটি। #পর্ব ৫ রমেন বাবুদের বাড়ি থেকে বেরিয়ে একটা উবের ক্যাব বুক করে আমরা সোজা চলে গেলাম লালমোহন বাবুর বাড়িতে। সারাটা রাস্তায় ফেলুদা ফোন ঘেটে ঘেটে চুপচাপ কীসব পড়ছিল। আমি বাড়িতে ফোন করে বৌকে ফিরতে দেরি হবে ব্যাপারটা জানিয়ে দিলাম। লালমোহন বাবুর বাড়ি পৌঁছতে আমাদের প্রায় সাড়ে সাতটা বেজে গেল। জটায়ুর তো আমাদের দেখে আনন্দে প্রায় ডানা মেলে ওড়ার মতো অবস্থা হল। মুখে ফুটে উঠল সেই বিখ্যাত হাসি। "আরে একি স্বপ্ন নাকি? দুই মূর্তি একসাথে আমার দরজায়" দরজা খুলে আমাদের দেখে ওর চোখ ঝলমলে শিশুর মতো আনন্দ দেখে কে বলবে যে সিনিয়ার সিটিজেন হয়ে গেছেন। ভেতরে ঢুকে সোফায় বসেই ফেলুদা ফোন ঘেটে একটা ইউটিউব ভিডিও বের করে বলল "বাকি কথা বলছি ধীরে ধীরে। আপনার গপ্পে লাগতে পারে, দেখে নিন পৃথিবীর এই আজব জায়গায় কিভাবে মানুষদের ভাব বিনিময় হয়। তারপর একটা গপ্প লিখে ফেলুন এর উপর। গপ্পটির নাম দেবেন না হয় তুরকির তথ্য।" বলে নিজের ফোনটা লালমোহন বাবুর হাতে ধরিয়ে দিয়ে ব্যালকনির দিকে গিয়ে একটা সিগারেট ধরাল ফেলুদা। আমি বুঝলাম, পথে আসতে আসতে এটাই খুঁজে বের করছিল ফেলুদা। আমি লালমোহন বাবুর পাশে বসে ভিডিওটিতে মন দিলাম। অদ্ভুদ সুন্দর পাহাড়ি চা বাগানের সাথে স্ক্রিনে এক এক করে ভেসে উঠল এক একটা অসাধারণ তথ্য। তুরকির ইস্ট ব্ল্যাক রিজিয়িনে ... একসময় সুদূর পাহাড় মধ্যবর্তী অঞ্চলের মানুষের মধ্যে যোগাযোগ রক্ষার জন্য ব্যবহৃত হত হুইসেল ল্যাঙ্গুয়েজ। অদ্ভুদ সুরেলা সেই ভাষা। কখনো দেখাচ্ছে চা বাগানে কর্মরত  পুরুষকে হুইসেল দিয়ে সুদুর ঘর থেকে তার বৌ জানাচ্ছে 'খাবার তৈরি হয়ে গেছে।' আবার কখনো চা বাগানের পুরুষ জানাচ্ছে 'চা পাতা তোলার জন্য ব্যাগেজ শেষ।' তখন অন্য সঙ্গীটি দূর থেকে হুইসেল দিয়ে জানাচ্ছে 'অপেক্ষা করো। আনছি।' অদ্ভুদ কমিউনিকেশন। লালমোহন বাবু তো মুগ্ধ হয়ে দেখে হাত তালি দিয়ে বলে উঠলেন "অ্যামিউজিং, অ্যামিউজিং।" "এমন একটি ছেলের সাথে দেখা করে এলাম" ফেলুদা ব্যালকনি থেকে বলল। "বলেন কী মশাই!" উত্তেজনাসহ বলেই পরমুহূর্তে ভ্রুকুঞ্চন করে কতটা রাগী মুখ করে জটায়ু বললেন "আমাকে ছাড়াই?" "কেসটা হঠাৎ করেই এসে গিয়েছিল। তাছাড়া অকুস্থলে গিয়ে তো প্রথমে পরখ করার দরকার ছিল, যে সেখানে সিনিয়র সিটিজেন মানুষকে নিয়ে যাওয়াটা রিক্স হবে কিনা?" ফেলুদা একপেশে হাসি দিয়ে আমার দিকে ইশারা দিয়ে নিজের ফোন চাইল। আমি লালমোহন বাবুর হাত থেকে ফোনটাকে নিয়ে ফেলুদাকে দিয়ে এলাম। জটায়ু তৎক্ষনাৎ আমার দিকে ফিরে বললেন "সত্যি বলো তো ভায়া, আমাকে বুড়ো বলে মনে হয় তোমার?" আমি চোখ কুচকে একটু পরখ করার মতো মুখ করে বললাম "কৈ নাতো।" "দেখুন। আপনার মশাই চোখ পরখ করানো দরকার। আমাকে দেখে সবাই এখনও বলে, আপনার তো বয়স কমছে দিনে দিনে।" "সেতো টেবিলের উপরটা দেখে বেশ বুঝতে পারছি।" ফেলুদার উত্তর। লালমোহন বাবু টেবিলের দিকে চেয়ে ছোট্ট করে জিভ কেটে চটজলদি টেবিলের উপরে পরে থাকা ওষুধের স্ট্রিপ্সগুলোকে একত্র করে একটা বাক্সে পুরে ফেললেন। আর বিড়বিড়িয়ে বললেন "এই জন্য গোয়েন্দা ঘরে ঢোকার আগে সব প্রমাণ লোপাট করে রাখতে হয়।" আমি সোফায় বসে বেশ অনুভব করছিলাম মুহূর্তটা। এমন সময় ফেলুদা আমায় বলল "তুই লালমোহন বাবুকে আজকের কেসটা বল। আমি একটা জরুরি ফোন সেরে নি।" আমি দেখলাম ফেলুদা সিগারেটের শেষ দিকটা টানতে টানতে বুদ্ধির গোঁড়ায় ধোঁয়া দিচ্ছিল কিছুক্ষণ। ততক্ষণে লালমোহন বাবু আবার আমার পাশে এসে বসেছেন। ওনার চোখেমুখ দিয়ে কৌতুহল ঠিকরে বেরোচ্ছে। আমায় বলতে থাকলেন "বলো ভাই তপেস রঞ্জন। জলদি বলো।" আমি ওনার অবস্থা দেখে মৃদু হেসে বলা শুরু করলাম। মিনিট দশেকের মধ্যেই ফেলুদা ফিরল ফোন সেরে। আর আমারও কেসের বিবরণ বলা শেষ হল। লালমোহন বাবু তখন দেড় ইঞ্চি মুখের হাঁ সহ আমার দিকে চেয়ে বসে রয়েছেন। ফেলুদা ঘরে ঢুকতেই বললেন "তাহলে এবার ২৬ টা অ্যালফাবেটের মধ্যে পাজল সলভ করবেন আপনি?" "আমি একা কেন? আপনারাও থাকবেন।" "আমরা থাকব তাতে সন্দেহ নেই। কিন্তু ওই লেভেলের ধারালো মগজাস্ত্র তো আর আমাদের নেই। আমরা সহকারী মাত্র। কী বলো ভাই তোপসে?" বলে আমার দিকে চেয়ে হাসলেন জটায়ু। আমিও মৃদু হাসিতে তাকে সমর্থন করলাম। "তো কবে যাবেন আবার ঘোষাল বাড়িতে?" লালমোহন বাবু জিজ্ঞেস করলেন। ফেলুদা বলল "ঠিক নেই। বাড়ির বড় ছেলের সময় হলে ডাক পড়বে। তাকে ইন্টারোগেট করা বাকি আছে এখনো।" "আমায় কিন্তু জানাবেন। আর সেদিন আমি গাড়ি নিয়ে এসে আপনাদের পিক আপ করে নেব।" "হরিপদ ওয়াগনারে অভ্যস্থ হয়েছে কি আদৌ? শেষে আবার না কেসের হদিস বের করতে গিয়ে আমরা নিজেরাই কেস ফাইলে ঢুকে যাই।" ফেলুদা কিঞ্চিৎ রসিকতা করে বলল। লালমোহন বাবু জিভ কেটে মাথাটা ঘন ঘন দুদিকে নাড়িয়ে বললেন "আরে না না মশাই। আমি এমন গোয়েন্দাকে নিয়ে এক্সপেরিমেন্ট করব, এমন ভাবলেন কি করে? হরিপদকে ট্রেনিং দেওয়ানো হয়েছে। তারপর আমি এর মধ্যে বেশ কয়েকবার প্রকাশকের বাড়ি গিয়েছি নতুন গাড়িতে করে। ফেরার পথে গঙ্গার হাওয়া খাব বলে একটু লঙ ড্রাইভও করিয়েছি। তাতে যা বুঝেছি, তা হল হরিপদ এখন আধুনিক হয়েছে। সবুজ অ্যাম্বাস্যাডারের ড্রাইভার থেকে ওর পাকাপোক্ত প্রোমোশন হয়েছে সবুজ ওয়াগনারে।" "আবার সবুজ?" আমি বলে উঠলাম। "দেখবেন, আবার রাজনৈতিক দ্বন্দ্বে না পড়েন? যতই হোক আগের দিন তো আর নেই। এখন মানুষের স্বাধীনভাবে নিজ জীবনে চলার স্বাধীনতা সীমাবদ্ধ হয়ে গেছে। যাইহোক, আপনার নেক্সট উপন্যাস কী আসছে?" "তন্ত্রমন্ত্র নিয়ে লিখেছি। একটা হাইলি সাসপিসিয়াস অঘোরীকে নিয়ে। উপন্যাসের নাম অতলে অঘোরী। বুঝলেন মশাই, এদের মধ্যে মারাত্মক রকম একটা ইয়ে আছে ...।" ডান হাতের তালু মুঠো করে উত্তেজনা সহ বললেন জটায়ু। আমি বেশ বিষ্ময়ের সাথে বললাম "বাপরে! এরাতো সাংঘাতিক হয় শুনেছি। এদের হিস্ট্রি পড়লেন কোথায়?" "এখন তো পৃথিবী হাতের মুঠোতে ভাই। গুলল, নেটফ্লিক্স আমার দিনরাতের বন্ধু হয়ে গেছে।" "এটা জানেন তো প্রকৃত অঘোরী কোনোভাবেই অনিষ্টকারী নয়।" ফেলুদা সোফায় বসে খবরের কাগজের পাতা উল্টাতে উল্টাতে বলল। "আরে মশাই, এরা সাঙ্ঘাতিক কর্মকাণ্ড করে।" কনফিডেন্সের সঙ্গে বললেন জটায়ু। জটায়ুকে থামিয়ে দিয়ে ফেলুদা গরগর করে বলে চলল "এরা শৈব সাধক। মরা মানুষের মাংস খায়। মৃত দেহের সাথে সেক্স করে। নিজের মলমূত্রাদিও ভক্ষণ করে। মোদ্দা কথা বিশ্বের সমস্ত বিস্বাদ আহরণ করে সাধনার সাধ পেতে চায়। মূলত দুর্গম জনবসতিশূন্য পাহাড়ের পাথুরে গুহায় এদের ডেরা। কিছু অঘোরী ঐতিহাসিক কিছু শ্মশানের আশপাশেও থাকে। যেমন বেনারসে আছে।" কথাগুলো একনাগাড়ে বলে থামল ফেলুদা। লালমোহন বাবুকে দেখলাম অবাক করা মুখে চেয়ে রয়েছেন। আমার তখন বমির ভাব হচ্ছিল। আমি উঠে গিয়ে ব্যলকনির দিকে গেলাম। শুনতে পেলাম লালমোহন বাবু বলছেন "আপনার দেখছি এ বিষয়েও বিস্তর জ্ঞান। তাহলে বলছেন, সাধনার কাজে এরা নিরীহ মানুষকে বশ করে না?" "যারা করে, তারা তান্ত্রিক সাধক। অঘোরী নয়।" ফেলুদার স্পষ্ট বক্তব্য। "আপনি যখন বলছেন। তবে তো তাই হবে। না, উপন্যাসটার আগামাথা বদলাতে হবে দেখছি।" লালমোহন বাবু ওনার চকচকে টাকে হাত বোলাতে বোলাতে বললেন। সেদিন লালমোহন বাবুর বাড়ি থেকে ট্যাক্সি করে বাড়ি ফেরার পথে ফেলুদা হঠাৎ বলল "আরে যাহ, একটা কথা তো ভুলেই গেছিলাম।" "কী?" আমার প্রশ্ন। উত্তর না দিয়ে পকেট থেকে একটা চিরকুট বের করল ফেলুদা। আমার দেখে মনে পড়ে গেল রমেন বাবুর পকেট থেকে পড়া সেই কাগজটার কথা। ফেলুদাকে দেখলাম, বেশ মনোযোগ দিয়ে সেটা দেখছে। "এটা রমেন বাবুর পকেটের কাগজটা না?" আবার আমার প্রশ্নের উত্তর না দিয়ে ফেলুদা পালটা প্রশ্ন করল "এখন পাসওয়ার্ড প্রটেকশন বলতে প্রথমেই কী মনে আসে বলতো তোর?" আমি কিছুক্ষণ চুপ থেকে বললাম "এ টি এম পিন।" "আর সেটা হয় চারটে নাম্বারের কম্বিনেশনে।" ফেলুদার গম্ভীর গলায় রহস্য। "হুম" "তাহলে তো হতেই পারে যে প্রসূন বাবু তার সিন্দুকের পাসওয়ার্ড কম্বিনেশন চারটে অ্যালফাবেট দিয়ে করে রেখেছিলেন।" "হতেও পারে।" আমি আন্দাজে বললাম। "এই দেখ।" বলে ফেলুদা চিরকুটটাকে আমার দিকে এগিয়ে দিল। আমি দেখলাম ইংলিশে cu মাঝে ছোট্ট গ্যাপ, তারপর zn লেখা। আমি বিষ্ময় আর দ্বন্দ্বে বললাম "পাসওয়ার্ড কম্বিনেশন?" "বুঝতে পারছি না। তবে হতেও পারে।" "তুমি বলছো, লোকটা নিজে সিন্দুকের জিনিস সরিয়ে দাদার উপর দোষ দিচ্ছে। আবার তোমার কাছে ভালো মানুষ সেজে এসে তদন্ত করার আর্জি জানাচ্ছে? তাতেও তো খটকা আছে। লোকটা তো সেদিন রাতে বাড়িতেই ছিল না।" "পোস্টমর্টেম রিপোর্ট মৃত্যুর সময় জানিয়েছে। সিন্দুকের মধ্যের জিনিস সরানোর নয়। আদৌ তা সরেছে কিনা বা সরে গেলেও কখন কার দ্বারা হয়েছে, তাতো নিছকই অনুমানভিত্তিক ব্যাপার। ভাগিনার দেখাটা বা রমেন বাবুর ধারনাটার সপক্ষে কোনো প্রমাণ আছে কি? তাছাড়া আজ আমাদের সঙ্গে কথা বলতে বলতে রমেন বাবুর যে ফোন এসেছিল, তাতে কী এমন কথা হচ্ছিল যে, এতো নিচু গলায় কথা বলছিলেন রমেন বাবু?" ফেলুদার কথায় আমার যেন সব গুলিয়ে গেল। এভাবে সত্যি তো ভাবিনি। মনে মনে ভাবলাম, কেসটাকে যতটা সহজ ভাবছিলাম, আদতে তা নয়। কেসটা সত্যিই বেশ জটিল। #পর্ব ৬ পরেরদিন সকালে ফেলুদা ব্যায়াম করছিল। এমন সময় ফোনটা বেজে উঠল। চোখের ইশারায় আমায় ধরতে বলল। আমি ধরে কথা বললাম। দেখি রমেন বাবু। বলছেন, আজ সকাল নটা অবধি দাদা বাড়িতে থাকবে। আমরা যদি আসতে চাই, তো আসতে পারি। ফোনের উপর ডান হাত চাপা দিয়ে ফেলুদাকে বললাম কথাটা। ফেলুদা ইশারায় হ্যাঁ জানিয়ে দিতে, আমি বলে দিলাম আমরা আসছি। এরপর ভেজানো ছোলা বাদাম মুখে দিয়ে আজকের কাগজের কটা পাতা উল্টেই ফেলুদা বলল "একটা উবের বুক কর।" "লালমোহন বাবু যাবেন বলছিলেন যে" আমি বললাম। ফেলুদা দেয়াল ঘড়িতে চোখ রেখে ফোনটা পকেট থেকে বের করে কানে নিয়ে কিছুক্ষণ পর বলল "আমরা আর আধা ঘন্টা মানে এই ধরুন পৌনে আটটার দিকে বেরোব। আপনার আসাটা সম্ভব?" "বেশ" বলে ফোনটা রেখে দিল ফেলুদা। "আসছেন?" "হুম। তুই রেডি হয়ে নে। আমি চারমিনারকে স্কুলে ছেড়ে আসি। হাঁটা হবে। কাল ইভিনিং ওয়াক হয় নি।" ফেলুদার স্বাস্থ্য সচেতনতাবোধ বেশ ভালো লাগে আমার। ডাক্তার বলার পর থেকে সিগারেটের সংখ্যাটাও বেশ কমিয়ে ফেলেছে এখন। খাটি কথা বলে ফেলুদা, শরীর যন্ত্রকে ঠিক না রাখতে পারলে তার পার্টস মাথাও অচল হয়ে যাবে। ফেলুদা আমার মেয়েকে স্কুলে দিয়ে ফিরে এসে চা বিস্কুট খেয়ে রেডি হয়ে বসেছিল। এমন সময় বাইরে গাড়ির হর্ণ শুনে আমি জানলা দিয়ে উঁকি মেরে দেখলাম, লালমোহন বাবু সবুজ ওয়াগনোরের জানলা দিয়ে মুখ আর হাত বের করে হাস্যমুখে নিচে আসার ইশারা দিচ্ছেন। ফেলুদা আর আমি নিচে নেমে গাড়িতে উঠতেই, ফেলুদা বলল "ঠিক সাড়ে সাত মিনিট লেট।" "ও বাঙ্গালির এটা মজ্জাগত স্বভাব। তাই না ভাই তোপসে?" হাসিমুখে আমার দিকে চেয়ে চোখ টিপে বললেন জটায়ু। "বাঙালির আরেকটাও স্বভাব আছে।" ফেলুদার কথায় লালমোহন বাবু মুখটা এগিয়ে নিয়ে বললেন "কী?" "কথায় কথায় স্বজাতির বদনাম করা।" আর কিছু বললেন না জটায়ু। গাড়িতে আসতে আসতে ফেলুদা জটায়ুকে আবার আগের দিনের আলোচনার বিষয়ে কিছু বলতে শুরু করল "কাল আপনার সঙ্গে কথা বলার পর ঘরে এসে কিছু পড়াশোনা করছিলাম। জানলাম অনেক কিছু। সাধনার মূলত দুটি মার্গ থাকে। নিবৃত্তি মার্গ আর প্রবৃত্তি মার্গ। যারা নিবৃত্তি মার্গগামী, তারা ভোগ বাসনা শূন্য নিষ্পৃহ যোগী হয়। তন্ত্র কিন্তু ভোগী হতে যোগী হতেই উদবুদ্ধ করে। From evil comes good." বলে থামল ফেলুদা। লালমোহন বাবু প্রসংশার স্বরে বললেন "দারুণ বললেন তো। রত্নাকর দস্যুও তো তাই ছিল।" আমরা ঘোষাল বাড়িতে প্রায় সাড়ে আটটার দিকে পৌঁছলাম। গাড়ি থেকে নামতেই দেখলাম রমেন বাবু একতলার বারান্দা থেকে আমাদের দিকে এগিয়ে এলেন। ফেলুদা লালমোহন বাবুর সাথে আলাপ করিয়ে দিলেন বন্ধু বলে। তারপর আমরা একতলায় রমেন বাবুর ঘরের দিকে এগোতেই ফেলুদা কয়েকবার লম্বা শ্বাস টেনে নিয়ে বলল "ভেষজ তেল ব্যবহার করে কেউ?" "আমার ছেলে মাথায় মেখেছে। ওর নাকি চুল পড়ে যাচ্ছে তাই। বুঝুন, এই বয়সেই তার কত খেয়াল এসবে।"রমেন বাবু একটু হেসে উত্তর দিলেন। "আপনার ছেলে আছে এখন?" ফেলুদাকে "হ্যাঁ, আছে তো। ডাকি দাঁড়ান" উত্তর দিয়েই রমেন বাবু গলা উঁচু করে ডাক দিলেন "শুভ্র" বলে। তাতে একটি বছর উনিশ কুড়ির ছেলে এসে হাজির হল ফেলুদার সামনে। "এতে কি শুধু চুল ঝড়া কমে নাকি নতুন রুটও গজায়?" ফেলুদা প্রশ্ন করল ছেলেটির দিকে চেয়ে। "দুটো হয় বলেই তো জানি। সঞ্জীব দাতো তাই নিয়ে এসেছিল।" "আমার ভাগিনার আবার হেরিডটরি ইস্যু আছে। তাই হেয়ার লসে খুব ভয় ওর। ও তাই এসব নিয়ে এসেছে। ছেলেও তাই দেখে দেয় মাঝেমধ্যে।" রমেনবাবু ছেলের কথার পরিপ্রেক্ষিতে বললেন। "সঞ্জীব কোথায়?" ফেলুদা এদিকওদিক দেখে বলল। "দাদা স্নানে ঢুকে গেছে। এই তেল দিয়ে মেপে মেপে তিন ঘন্টা রেখে তারপর স্নানে যায় দাদা।" "রোজ দিতে হয় নাকি?" ফেলুদাকে দেখলাম বেশ আগ্রহী হয়ে জিজ্ঞেস করছে। "দাদা অল্টারনেট ডে তে দেয়। আমি মাসে তিন বার মতো।" "কোথায় পাব ভাই তেলটা?" হঠাৎ করে জটায়ু বলে উঠলেন। আমি আর হাসি চাপতে পারিনি। ফেলুদা ঈষৎ পেছনে ফিরে বলল "আপনার জন্যই তো জানছিলাম।" বলে রমেন বাবুকে জিজ্ঞেস করল "আপনার দাদা কি দোতলায় আছেন?" "হুম, চলুন।" বলে রমেন বাবু আমাদের নিয়ে উপরে উঠলেন। আমি পেছন ফিরে দেখলাম লালমোহন বাবু রমেন বাবুর ছেলের থেকে তেলের নামটা জেনে নিচ্ছেন। চোখেমুখে বেশ একটা আশার ঝিলিক। দোতলায় উঠে আমাদের বৈঠকখানার ঘরে বসিয়ে রমেন বাবু বেরিয়ে গেলেন। বাইরে দেখলাম ওর বৌদি দাঁড়িয়ে আছেন। রমেন বাবু ওকে কি যেন একটা নিচু গলায় বললেন, সম্ভবত দাদাকে ডাকতে বললেন বোধ হয়। তারপর রমেন বাবু চলে গেলেন। আর কিছুক্ষণের মধ্যেই বেশ গম্ভীর মুখ করে একজন ঘরে প্রবেশ করলেন। সাথে রমেন বাবুর বৌদি। এবার আর রমেন বাবু এলেন না। ফেলুদা নিজে উঠে দাঁড়িয়ে হাত জোর করে বলল "নমস্কার। আমি প্রদোষ মিত্র।" বলতেই সামনের ভদ্রলোক হাতের ইশারায় বললেন "বসুন। আমি আপনার পরিচয় জেনেছি। বলতে পারেন আমি একরকম স্ত্রীয়ের কথা রাখতেই আপনার সঙ্গে কথা বলতে রাজি হয়েছি। ও ঠিকই বলেছে, আমার ভাইয়ের ভুলটা ভাঙ্গার জন্য আমাকেও তো সাহায্য করতে হবে।" "আপনার তো প্রোমোটারির ব্যবসা।" ফেলুদার প্রশ্নের উত্তরে ভদ্রলোক বললেন "হুম। তা প্রায় কুড়ি বছর ধরে আমার নিজস্ব ব্যবসা চলছে।" "আপনার বাবার কি আপনার এই ব্যবসার ব্যাপারে কোনো মতবিরোধ ছিল?" "তা ঠিক নয়। বাবার আর আগে মায়ের একটাই বক্তব্য ছিল যে, আমি উচ্ছৃঙ্খল হয়ে গেছি। দেখুন মশাই, আমি রাখঢাক না করেই বলছি আমি নিয়মিত না হলেও মাঝেমধ্যে ইচ্ছে হলেই মদ্যপান করি। বাড়িতেই করি। বাইরে ব্যবসা সূত্রের বন্ধুদের সাথে হুল্লোড় করে অনেক সময় রাতেও বাড়ি ফিরেছি। প্রচুর পরিশ্রম করি এই প্লান্ট, সেই প্লান্ট ঘুরে। তাই এভাবে একটু রিলাক্স হতে আমার ভালো লাগে।এসব মানেই যে আমি বাবাকে খুন করেছি, তার কোনো যুক্তি আছে কি?" "তা নয়। তবে আপনি তো শুনেছি আপনার বাবাকে হুমকিও দিয়েছিলেন।" ফেলুদার সোজাসাপটা কথা। এবার লোকটা বেশ রেগে গিয়ে বললেন "মতের অমিল হলে আমি হাইপার হয়ে যাই। মাথার ঠিক থাকে না। তাই হয়তো বলেছি। রাগের মাথায় কতজনই তো কতকিছু বলে, তা বলে কী তাই করবে? তাও আবার নিজের বাবাকে খুন?" বলে কিছুক্ষণ থামলেন ভদ্রলোক। ভদ্রমহিলাকে দেখলাম ওর কাঁধে হাত রাখতে। "যেদিন সকালে বাবা মারা গিয়েছিলেন, সেদিন মাঝরাতেও আমি বাবার গোঙানির আওয়াজ পেয়ে ছুটে গিয়েছিলাম। ইনহেলার দিয়ে বসেছিলাম। মিলু শুয়েছিল ওই ঘরে। জিজ্ঞেস করুন। আর সেটাকে কী বিশ্রী রকম ব্যাখ্যা দিচ্ছে আমার নিজের ভাই আর ভাগিনা। কথায় আছে না, যম, জামাই ভাগ্না কেউ নয় আপনা। আরে আমিও মামা বাড়িতে থেকেই মানুষ হয়েছি। মামাকে দেখে পরিশ্রম করে ব্যবসা করতে শিখেছি। তবে টাকা রোজগারের পথ পেয়েছি। ফাঁকিবাজি করে জুয়া খেলে টাকা উপায়ের পথ সঞ্জীবকে ওর বড় মামা দেখায় না। ওর হয়তো তাতে গায়ে লাগে। কিন্তু ছোটো মামার দেখানো নেশায় নেমে ওর তো ক্ষতিই হয়েছে, সেটা বুঝবে না মর্কট।" বলে রাগে গজগজ কর‍তে করতে থামলেন ভদ্রলোক। ফেলুদা কিছুক্ষণ সময় চুপ থাকল। ঘরে বার্তালাপের উত্তাপ কমার জন্য। তারপর ধীরে প্রশ্ন করল "মিলু আপনার বাবার ঘরে শোয়?" "বাবার অসুস্থটা বাড়ায় ডাক্তার ইঙ্গিত দেওয়ায় গত পাঁচ ছয় দিন ধরে মিলু ওই ঘরেই শুতো।" ভদ্রমহিলা বললেন। "আপনিও তো সুমন বাবুর সঙ্গে শ্বশুর মশাইকে দেখতে গিয়েছিলেন সেই রাতে?" ফেলুদা ভদ্রমহিলার দিকে চেয়ে প্রশ্ন করল। "না, আমি ঘরে জেগে বসেছিলাম। সেদিন সন্ধ্যেয় আমার ডান পাটা গোড়ালির কাছে মুচড়ে গিয়ে খুব ব্যথা হচ্ছিল। ভলিনি স্প্রে লাগাচ্ছিলাম।" "আপনি সেই রাতে বেরোন নি ঘর থেকে?" ফেলুদা ভুরু কুঁচকে আবার প্রশ্নটা করল। "না। পা ফেলতেই তো পারছিলাম না। ফুলে গিয়েছিল। রাতে অনেকক্ষণ জেগে থাকায়, সকালে সাড়ে ছটায় উঠি আমি। অন্যদিন হলে মিলু সাড়ে পাঁচটায় যখন স্নানে ঢোকে ওর গান শুনেই আমি উঠে যাই।" ফেলুদাকে দেখলাম, বেশ কিছুক্ষণ চুপ করে গেল। সামনের ভদ্রলোক তখন বললেন "আমার দেরি হচ্ছে। আমি উঠব এবার। তবে আপনার কাছে একটা অনুরোধ, সম্ভব হলে সিন্দুকটা খোলার ব্যবস্থা করুন।" ফেলুদা গম্ভীর গলায় বলল "আমি চেষ্টা করছি। আপনি বরং কাজে বেরোন। আমি আজ আরেকবার ওই ঘরে মানে আপনার বাবার ঘরে ঢুকতে চাই।" "নিশ্চয়ই।" বলে ভদ্রলোক ওনার স্ত্রীকে বললেন "রমেনকে বলো খুলে দিতে। আমি স্নানে ঢুকছি।" বলে বেরিয়ে যেতে গিয়েও আবার কয়েক পা পিছনে ফিরে এলেন ভদ্রলোক। আর ফেলুদাকে উদ্দেশ্য করে বললেন "আর একটা কথা বলি আপনাকে। বাবা মারা যাওয়ার তিন দিন আগে বাবার কথা বলা প্রায় বন্ধ হয়ে গিয়েছিল। তখন কেন জানি একটা কথা বেশ কয়েকবার বলেছিল।" "কী কথা?" ফেলুদার প্রশ্নের উত্তরে ভদ্রলোক বললেন "কেউ আরো আছে।" "আপনার কী মনে হয়, কার কথা বলতে চাইছিলেন প্রসূন বাবু!" ফেলুদার প্রশ্ন। "মোটা মাথার খাটোয়া ব্যবসায়ী আমি। সূক্ষ্মতাবোধ কম আমার। এসব হেয়ালি আপনিই বুঝবেন আশা করি। বাবার এই কথায় একবার অবশ্য আমার বোন অনিতার কথা মনে হয়েছিল আমার। সে বহুদিন এ বাড়িতে আসে না। হয়তো বাবা মৃত্যুশয্যায় তাকে দেখতে চাইছিল। তাই বলতে চাইত, কেউ আরো আছে যাকে দেখতে চায়। কিন্তু পুরো কথা টা বলে উঠতে পারত না। তবে এটা আমার একান্ত ব্যক্তিগত ধারণা। বাকিটা আপনি ই বুঝবেন। আমি চলি।" বলে বেরিয়ে গেলেন ভদ্রলোক। "আপনার শ্বশুর কি এই কথাটা আপনাকেও বলেছিলেন?" ভদ্রমহিলাকে প্রশ্ন করল ফেলুদা। "হ্যাঁ, দু তিনবার বলেছিলেন। জিভে কথা জড়িয়ে আসত তখন বাবার। তাই প্রথম দিকে বুঝতে পারিনি, পরে বুঝেছি। হয়তো রমেন ঘরে গেলেও একথা বলেছিল। বাকিরা তো বাবার ঘরে নিয়মিত যেত না। ডাক্তার বদ্যি এলে, বা তেমন কিছু হলে আসত।" ফেলুদা চুপ করে রইল। ভদ্রমহিলা এবার নিচু গলায় একটা অনুরোধ করলেন। "কিছু কথা বলি আপনাকে, একটু গোপন রাখবেন?" ফেলুদা মাথা নেড়ে বলল "নিদ্বিধায় বলুন।" "আমার শ্বশুর মশাইকে শেষ দিকে বলতে শুনতাম, আমি যদি বড় ছেলেটাকে একটু শুধরাতে পারতাম। ওর মাও ওর চিন্তায় চিন্তায় শেষ হয়ে গিয়েছিল। এবার না ওর জন্য তুমিও কষ্ট পাও। তাছাড়া বাড়ির বড়জনের উপর গোটা বাড়ির অনেক দায়িত্ব থাকে। তার সঠিক থাকাটা দরকার। তাই একটা শেষ চেষ্টা করতে চাই বৌমা। তুমি ওকে আমার কাছে পাঠিও শনিবার করে। সেদিনগুলোতে ও যেন আমায় ওষুধ খাওয়াতে আসে। বাবার কথামতো গত এক মাস আমি তাই করছিলাম। বাকি এই বিষয়ে আমি আমার শ্বশুরকে বা ওনাকেও কিছু জিজ্ঞেস করিনি। আমার বিশ্বাস ছিল, বাবা যাই করবেন, ছেলের ভালো চেয়েই করবেন।" বলতেই রমেন বাবু ঘরে ঢুকলেন। ভদ্রমহিলা ঝট করে কথা বদলে বললেন "আপনারা বাবার ঘরে যেতে চান তো?" ফেলুদা উঠে দাঁড়িয়ে বলল "হুম। যেতে পারলে একটু ভালোই হয়। আর আপনারা চিন্তা করবেন না, মিঃ বাগচীকে আমি কাল সন্ধ্যেয় ফোন করে সব জানিয়ে দিয়েছি। আমি সচেতন আছি। এভিডেন্সে কোনো ডিস্টারবেন্স হবে না।" আমার মনে পড়ল লালমোহন বাবুর বাড়ির ব্যালকনিতে দাঁড়িয়ে ফেলুদা কাউকে ফোন করছিল। ফেলুদার কথার শেষেই রমেন বাবু বললেন "আসুন। তালাটা খুলে দি।" প্রসূন বাবুর ঘরে ঢুকে লালমোহন বাবুতো মন্ত্রমুগ্ধের মতো সিন্দুকটা দেখছিলেন। ফেলুদা চারদিকে নজর ঘোরাতে ঘোরাতে বলল "এই সিন্দুকের পাসওয়ার্ড ঠিক কত অ্যালফাবেটের হতে পারে? কোনো ধারণা দিয়েছিলেন কি প্রসূন বাবু?" রমেন বাবু আর তার বৌদি মাথা দুদিকে নেড়ে প্রায় সমস্বরে বললেন "না"। রমেন বাবু বললেন "তবে একটা কথা বলি, এই বিষয়ে মিলু আপনাদের সাহায্য করতে পারে। বাবা ওকে অনেককিছু বিশ্বাস করে বলত। বাবা জানত, ও বিশ্বস্ত আর ওর ভাষা সমস্যা কাউকে কিছু বলতে অপারক। বললেও বা বুঝবে কে? তবে ও বাংলা বোঝে, আমাদের কথা বোঝে। কিন্তু উত্তরে হয় শিষ দিয়ে নয়তো কিছু তুরকি ভাষায় বোঝাতে চায়। টুকটাক বাংলা শব্দ বিকৃত উচ্চারণ করে বলে মাঝেমধ্যে।" "ও লিখতে পারে? মানে তুরকি ভাষায়?" ফেলুদা প্রশ্ন করল। দুদিকে মাথা নাড়িয়ে দিয়ে রমেন বাবু জানালেন "সম্পূর্ণ নিরক্ষর।" আমরা প্রসূন বাবুর ঘর থেকে বেরিয়ে নিচে নামতেই দেখলাম, সঞ্জীব রেডি হয়ে অফিস বেরিয়ে যাচ্ছে। ফেলুদা হেসে বলল "শনিবারেও অফিস ফুল আওয়ার নাকি?" "প্রাইভেট কোম্পানির স্ট্রাগল। পারলে রবিবারও ডাকে। আসলাম।" বলে বেশ তাড়াহুড়ায় বেরিয়ে যাচ্ছিল সঞ্জীব। ফেলুদা বলল "আপনাকে পরে প্রয়োজন পড়লে আবার প্রশ্ন করতে বসতে পারি তো?" সঞ্জীব একটু থেমে গিয়ে পড়ল "যে বাড়িতে আছি, সেখানের প্রয়োজনে তো আমায় সাড়া দিতে হবেই।  আর আপনার পেশাই তো এটা।" বলে গেট ঠেলে রওনা দিল সঞ্জীব। রমেন বাবু এবং ওর বৌদি অনেকবার আমাদের অনুরোধ করলেন চা খেয়ে যাওয়ার জন্য। অশৌচের বাড়িতে কীবা খাওয়াবেন বলে আফসোস করলেন ভদ্রমহিলা। ফেলুদা হেসে বললেন "না না। সেসব কোনো ব্যাপারই না। আমরা চা জলখাবার খেয়েই বেরিয়েছিলাম। তাছাড়া আবার তো আসবই।" এমন সময় রমেন বাবুর ফোনে রিং হওয়ায়, উনি আগের দিনের মতোই দূরত্বে চলে গিয়ে ফোনটা ধরলেন। তবে এবার কিছু কথা যেন কানে পৌঁছাল। কীসব লট না কি যেন! ভদ্রলোক দু তিন মিনিট কথা বলেই ফিরে এলেন। আমরাও ওনাকে জানিয়ে ঘোষাল বাড়ির থেকে বেরিয়ে এলাম। #পর্ব ৭ ফেরার পথে গাড়িতে ফেলুদা একরকম চুপ করেই রইল। লালমোহন বাবু কিছুক্ষণ চুপ থেকে বললেন "আপনি দেখছি একেবারে চুপ করে গেলেন মশাই। ওই সিন্দুকটাতে কী এমন আছে, যে এমন জটিল প্যাঁচ লাগিয়ে গিয়েছেন ভদ্রলোক।" ফেলুদা তখনও চুপ। লালমোহন বাবু বলেই চললেন "ভদ্রমহিলার ওই কথার ইঙ্গিত ঠিক বুঝলাম না। ওই যে বললেন না, ওনার স্বামীকে শুধরাতে চেয়ে ওনার শ্বশুর মশাই নিজের ঘরে ডেকে পাঠাতেন। কেমন যেন রহস্যময় লাগছিল ব্যাপারটা। তাই নয় কি?" বলে একবার আমার মুখের দিকে আর একবার ফেলুদার মুখের দিকে চাইলেন। এরপরও কারো সাড়া না পেয়ে "এ যেন একেবারে ভাবনায় ভরা ভুবন মনে হচ্ছে" বলে ফাইনালি থেমে গেলেন। আমি আন্দাজ করছিলাম, ফেলুদার মাথায় তখন একের পর এক জট খুলছে বা পাকাচ্ছে। আমার মাথাতে সেই মুহূর্তে প্রসূন বাবুর শেষ কথাটা ঘুরপাক খাচ্ছিল। ফেলুদা হঠাৎ ধীরে ধীরে বলে উঠল "ত্রিনয়ন ও ত্রিনয়ন একটু জিরো" লালমোহন বাবু কিছু বলতে যাবেন, আমি হাতের ইশারায় থামিয়ে দিলাম। ফেলুদা আবার বলল "ত্রিনয়ন ও ত্রিনয়ন একটু জিরো।" তারপর পেছন ফিরে আমায় বলল পাসওয়ার্ডের ক্ষেত্রে তুই বলছিলি না প্রথমেই মনে পড়ে এটিপি পিনের কথা।" "হুম।" আমি বললাম। "এবার মনে করে দেখ, ত্রিনয়ন ও ত্রিনয়নের কেসে আমি কথাটার মানে না খুঁজে ওর প্রোনাউন্সিয়েশনে গিয়েছিলাম। এখানে প্রসূন বাবুর মৃত্যুর আগে বলা শেষ কথাগুলোর কথাকেও সেইভাবে ভাব এবার ..." বলে থেমে গেল ফেলুদা। লালমোহন বাবু বললেন "কেউ আরো আছে ... এতে কি আছে মশাই?" "এতেই আছে সিন্দুকের পাসওয়ার্ড। কিরে তোপসে বুঝলি কিছু?" আমি চোখ বন্ধ করে কিছুক্ষণ কথাটাকে বারবার মাথায় পাক খাওয়াতে লাগলাম। তারপর উত্তেজিত হয়ে বলে ফেললাম "কে ইউ আর ও ..." লালমোহন বাবু বললেন "লাও .. তাইতো।" "আমিও তো বলছি তাইতো। সাবাস তোপসে। সিন্দুকের পাসওয়ার্ডের চারটে অ্যালফাবেট হল ইংলিশ অ্যালফাবেট KURO " "তাহলে তো সলভ হয়েই গেল" আমি বলে ফেললাম। "দাঁড়া, এখনো সব হিসাবনিকাশ বাকি।" "তোমার কী মনে হয়, সিন্দুক খালি?" "না, মন তো বলছে না। আর মনে হচ্ছে রমেন বাবুর ধারণাটাও ভুল।" বলেই ফোনে একটা নাম্বার খুঁজে ডায়াল করল ফেলুদা। "সন্ধ্যের দিকে সবাই বাড়ি থাকবেন কখন?" "সাতটার দিকে দাদাকে একটু থাকতে বলুন না আজ। আমি মিঃ বাগচীকে ডেকে নেব। আমরা তিনজন আসছি তখন।" "মনে তো হচ্ছে সমাধান করতে পেরেছি।" বলে ফোন রাখল ফেলুদা। "রমেন বাবুকে জানালে?" আমি বললাম। "হুম। গাড়িটা একবার থানার দিকে ঘোরান তো" হরিপদকে বলল ফেলুদা। লালমোহন বাবু বললেন "পাজল সলভ হল তো বুঝলাম। কিন্তু মার্ডারার? সেও ধরে ফেললেন নাকি মশাই?" ফেলুদা মৃদু হেসে বলল "এতো সহজ। আপনার ভাষায় বলতে গেলে, এ হল হাইলি সাসপিসিয়াস কেস!" কথা মতো সেদিন সন্ধ্যা সাতটার দিকে আমরা তিনজনে হাজির হলাম ঘোষাল বাড়িতে। রমেন বাবুর সাথে দোতলার বৈঠকখানায় পৌঁছে দেখলাম, মিঃ বাগচী সোফায় বসে আছেন। পাশে সুমন বাবু। ফেলুদা বলল "আজ আর বসব না। বরং প্রসূন বাবুর ঘরে ঢুকব। সবাই আছেন তো?" রমেন বাবু বললেন "সবাই আছে। আমার মেয়ে পড়তে গেছে শুধু।" "বেশ, তাহলে চলুন সিন্দুকের সামনে।" বলে ফেলুদা তাকালেন রমেন বাবুর দিকে। আমি আর লালমোহন বাবু পেছনেই দাঁড়িয়ে ছিলাম। সিড়িতে পায়ের আওয়াজ শুনে পেছন ফিরে দেখলাম সঞ্জীব আর শুভ্র উঠে এসেছে। সুমন বাবুর স্ত্রী আর মিলু ওদের পেছনেই ছিল। রমেন বাবু বারান্দার লাইটগুলো জ্বালিয়ে দিয়ে প্রসূন বাবুর ঘরের দিকে হেঁটে চললেন। বাকিরা সবাই ওর পিছু নিলাম। প্রসূন বাবুর ঘরের দরজার তালা খুলে ভেতরে ঢুকে ঘরের আলো জ্বালালেন রমেন বাবু। তার পেছন পেছন আগে ঢুকল ফেলুদা। তারপর এক এক করে সবাই ঢুকল ঘরে। সুমন বাবুর স্ত্রী, মিলু আর রমেন বাবুর ছেলে স্থানের অভাবে ঘরের মধ্যে গ্যাঞ্জাম হবে বলে দরজার কাছেই দাঁড়াল। রমেন বাবু ফেলুদাকে উদ্দেশ্য করে বললেন "বলুন কী বলবেন?" "আগে বলব না। কিছু করার চেষ্টা করব।" বলে ফেলুদা সিন্দুকটার দিকে এগিয়ে গেল। আর সিন্দুকের সামনে গিয়ে ডান হাতটাকে চাকতিটার উপর রেখে ঘোরাতে লাগল কয়েকটা অ্যালফাবেটকে ঘাটে রেখে রেখে। আগেকার দিনে ডায়ালড ল্যান্ডলাইন যেমন ছিল, কতকটা সেরকম করে। আর তাতেই সিন্দুকের দরজাটা খুলে গেল। তখন রমেন বাবুর সাথে সুমন বাবুও বলে উঠলেন "এট কীকরে হল?" ফেলুদা আবার একইভাবে সিন্দুকটা বন্ধ করল। এবার এক একটা অ্যালফাবেট বলতে বলতে সিন্দুকের চাকতিটাকে ঘোরাতে লাগল। "প্রথমে K ,  তারপর U ,  তারপর R , আর শেষে হল O । এই হল আপনাদের বাবার শেষ ক'দিনে বলা ইঙ্গিত কেউ আরো আছে। উনি বলতে চেয়েছিলেন পাসওয়ার্ডটা। হয়তো বুঝতে পারছিলেন, আর বেশি দিন নেই উনি।" "আমি জানতাম, আপনার মাথাই পারবে এই কম্বিনেশনটা উদ্ধার করতে।" ফেলুদাকে প্রসংশাসূচক সাবাসি দিলেন মিঃ বাগচী। "এবার আপনারাই দেখুন সিন্দুকের মধ্যে কী কী আছে?" ফেলুদা বলল। সুমন বাবু বললেন "আপনি যখন খুলতে পারলেন, তখন আপনিই বের করুন ভেতরের জিনিসগুলোকে।" রমেন বাবুও দাদার কথার সমর্থন করে বললেন "এখানে আমরা সবাই তো আছি। আপনিই বের করুন সব সবার সামনে।" ফেলুদা হাঁটু গেড়ে নিচু হয়ে বসে সিন্দুকের ভেতরে হাত দিয়ে প্রথমে একটা রোল করা কাগজের তাড়া পেল। সেটাকে বের করে বাইরে রাখল। সেটা বের করতে গিয়ে কিছু পয়সার মতো আওয়াজ হল। ফেলুদা আবার ভেতরে হাতড়ে বেশ কিছু বিবিধ আকারের কয়েন পেল। বোঝা গেল সেগুলো বিভিন্ন দেশের মুদ্রা। আর বিশেষ কিছুই পাওয়া গেল না সিন্দুকে। রমেন বাবু এবার নিচু হয়ে গিয়ে বললেন "এগুলো বিদেশী মুদ্রা?" কয়েকটা মুদ্রা হাতে তুলে নিয়ে নাড়াচাড়া করে ফেলুদা বলল "হুম। তবে পুরানো আমলের। অদ্ভুত কালেকশন। আন্তর্জাতিক বাজারে বেশ মূল্য আছে এগুলোর। তবে আপনাদের কাছে এগুলো অমূল্য সম্পদ। বাবার সংগ্রহ।" "আর এটা কি?" কাগজের তাড়াটা হাতে তুলে নিয়ে বললেন রমেন বাবু। "ফেলুদা কাগজের রোলটা খুলে পড়তে পড়তে কয়েক পাতা উলটে লালমোহন বাবুর দিকে চেয়ে বলল " এটা আপনার কাজে লাগতে পারে।" কথাটা শুনে শুধু লালমোহন বাবু নয়, বাকি সবাই অবাক হল। ফেলুদা এবার সুমন বাবুর দিকে চেয়ে বলল "আপনার বাবা এক মাস ধরে প্রত্যেক শণিবার করে আপনাকে যখন ডাকতেন, এই কাগজ বের করে আপনার সামনে দেখাতেন কি?" সুমন বাবু বললেন "নাতো। বাবা আমায় কিছু রিচুয়ালস করতে বলতেন। শুরুর দিকে আমার অবাক লাগত, বিরক্তিও লাগত। কিন্তু অদ্ভুদভাবে আমি সেগুলো করতাম।" "আপনার বাবা সেগুলো আপনার ভালোর জন্যই করতেন বলে বিশ্বাস করতেন। এই কাগজগুলো ওপর ওপর দিয়ে দেখে যা বুঝলাম, আপনার বাবা পঞ্চ ম'কার সাধনা করতেন। এই সাধনা উনি তিব্বত থেকে শিখে এসেছিলেন। এটি আসলে আগম তন্ত্রের একটি সাধন মার্গ। তন্ত্র বলতেই আমরা বুঝি কারো ক্ষতি করা। কিন্তু এই পঞ্চ ম'কার সাধনা অর্থাৎ মদ্য, মাংস, মৎস্য, মুদ্রা ও মৈথুন নিয়ে যে সাধনা হয়, তা দিয়ে কারোর অশুচিকে কাটিয়ে তার আত্মাকে শুচিতে আনা যায়।  আমার মনে হয় প্রসূন বাবু এই সাধনা তিব্বতে থাকাকালীন অভ্যাস করেছিলেন। সেই পুরানো অভ্যাসকে কাজে লাগিয়ে নিজের বড় ছেলেকে বদলাতে চেয়েছিলেন। আর আমার মনে হয়, এর জন্য দরকারী সামগ্রী প্রসূন বাবুকে এই বাড়ির কেউ জোগান দিতেন। যে নিজেও বিশ্বাস করতেন, এতে সুমন বাবুর মঙ্গল হবে।" বলে ফেলুদা সুমন বাবুর স্ত্রীয়ের দিকে একবার তাকালেন।।আমি দেখলাম, উনি মাথা নিচু করে দাঁড়িয়ে আছেন। মিঃ বাগচী বললেন "তাহলে সিন্দুকে চুরি হয় নি। তাইতো প্রদোষ বাবু?" ফেলুদা কনফিডেন্টলি বলল "না।" "আর খুন?" বাগচীর পরবর্তী প্রশ্ন। "ইনহেলারটা সরাল কে?" রমেন বাবু বললেন। ফেলুদা বলল "এবার যা বলব, তার জন্য হয়তো এ বাড়ির একজনকে অস্বস্তিতে পড়তে হবে।" "আপনি বলুন" রমেন বাবু বললেন। "বলছি। তার আগে সবাইকে এক এক করে আমি প্রশ্ন করব। প্রথমেই সুমনবাবুকে জিজ্ঞেস করছি, প্রসূন বাবুর মৃত্যুর দিন সকালে আপনি কটায় উঠেছিলেন?" "মাঝরাতে একবার ওঠায়, দেরি হয়েছিল। প্রায় সাতটার দিকে।" "আপনি?" সুমন বাবুর স্ত্রীয়ের দিকে চেয়ে বলল ফেলুদা। "আমার পায়ে ব্যথার জন্য দেরি হয়েছিল। প্রায় পৌনে সাতটায়।" "তখন মিলু কোথায় ছিল?" "একতলায় রান্না ঘরে। স্নান সেরে চা চাপাচ্ছিল।" "ও কটায় ওঠে?" "সাড়ে পাঁচটায়।" "সেদিনও তাই উঠেছিল?" সুমন বাবুর স্ত্রী এবার চাইলেন মিলুর দিকে। মিলু মাথা নাড়িয়ে হ্যাঁ জানাল। "সঞ্জীব কটায় উঠেছিলে?" "সাড়ে ছটায়।" "আরেকবার মনে করে বলো।" বলল ফেলুদা। সঞ্জীব আবার বলল "সাড়ে ছটাতেই উঠেছিলাম।" ফেলুদা এবার গম্ভীর স্বরে বলল "তোমার প্রথম মিথ্যে ধরেছিলাম আমি প্রথম দিনে। তুমি বলছিলে তোমার ঘরের জানলা দিয়ে বাইরে প্রসূন বাবুর ঘর থেকে আসা আলো দেখে তুমি বেরিয়ে আসো। আর তারপর কিছু আওয়াজ পেয়ে সিড়ি বেয়ে উপরে এসে দেখো বড় মামা মামী এ ঘর থেকে বেরোচ্ছেন।" "এতে মিথ্যে কোথায়?" "এই ঘর দোতলার এক কোণায়। আর তোমার ঘর সিড়ির পাশে, একতলায় অন্যদিকে। আলোর সরল গতিতে এই ঘরের আলো পড়বে একতলার ফাঁকা ঘরের সামনেটাতে। বৈঠকখানা ঘরের আলো জ্বালা থাকলেই একমাত্র তোমার ঘরের সামনে আলোর রেখা পড়বে। তবে হ্যাঁ, সুমন বাবুর ঘর বৈঠকখানার ঘরের পাশে বলে, সেই ঘরে আলো জ্বললেও হাল্কা আলোর রেশ তোমার জানলা দিয়ে দেখা যেতেই পারে। আর সেটাই হয়েছিল। তুমি বড় মামার ঘরে আলো দেখেই কৌতুহলে ধীর পায়ে উপরে উঠে এসেছিলে। আর শুধুমাত্র বড় মামাকেই দেখে নেমে গিয়েছিলে। মামীর কথাটা মিথ্যে বলেছিলে। মনে মনে ভেবেছিলে, বড় মামা এতো রাতে কোনো বিশেষ উদ্দেশ্যেই এ ঘরে এসেছিল। আর সে উদ্দেশ্য একটাই ... সিন্দুকের সম্পদ।তারপরের দিন সকালে তুমি উঠলে সাড়ে পাঁচটায়। তুমি মাথায় যে তেল দাও তা তিন ঘন্টা রাখো সেদিন শুভ্র বলেছিল আমায়। আর হিসাব বলছে আমি যেদিন এসেছিলাম, তার অল্টারনেট ডেয়ের হিসাবে সেদিনটা পড়ে। তাই সেদিনও তুমি সাড়ে পাঁচটায় উঠেছিলে মাথায় আয়ুর্বেদিক তেলটা দেবে বলে। এরপর যখন মিলুর শিষ দেওয়া গান বাথরুমে শুনতে পেলে, তখন ভাবলে এখন একটু উপরে যাই। তুমি জানতে সোয়া ছ'টার আগে উপরে বাকিরা ওঠেন না। তখন তুমি উপরে এসে প্রসূন বাবুর ঘরে ঢুকলে। আর সিন্দুকের চাকতি নিয়ে নাড়াচাড়া করে দেখলে যে, ওটি খোলা কিনা?" "মিথ্যে কথা!" বেশ জোরের সঙ্গে সঞ্জীব বলে ওঠে। "আমি তিন দিন পর এ ঘরে এসে এই সিন্দুকের চাকতিতে হাত রেখে তেলের উপস্থিতি টের পেয়েছিলাম সঞ্জীব। আর সঙ্গে সেই বিটকেল গন্ধটা। ততক্ষণে প্রসূন বাবু মারা গিয়েছিলেন। সেটা তুমিই প্রথম দেখেছিলে। আর বড় মামাকে ফাঁসাতে তখন ইনহেলারটা সরিয়ে নিয়ে গিয়েছিলে। তুমি জানতে না যে মিলু ক'দিন ধরে এই ঘরে শুচ্ছিল। তাই রাতে কে এসেছিল, কী করেছিল মিলু জানত। তুমি ভেবেছিলে, এই সুযোগে বড় মামা মামীকে ছোটো মামার সামনে অপরাধী করে তুলবে। কী ঠিক বললাম তো সঞ্জীব? আর তোমার বড় মামা যেন কোন ব্যাপারে তোমায় বারণ করেছিল? কমোডিটি ট্রেড নাকি? কী রমেন বাবু আপনিও তো করেন এই ট্রেড!" সঞ্জীবের মুখে আর কোনো কথা নেই। রমেন বাবুও চুপ। ফেলুদা হাতের কাগজটা গুটিয়ে সবার সামনে তুলে বললেন "এগুলো লাগবে নাকি আপনাদের?" "না, আপনার লাগলে নিন।" সুমন বাবু বললেন। "বেশ, আমার বিশেষ বন্ধুর কাছেই থাক তাহলে এটা" বলে জটায়ুর হাতে ফেলুদা তুলে দিল কাগজের তাড়াটা। জটায়ুর মুখে তখন বিষ্ময় কেটে আনন্দের ছটা ঝিলিক দিচ্ছে। "এবার এগুলো তুলে রাখুন" বলে ফেলুদা বেরিয়ে এলো ঘর থেকে। মিঃ বাগচী বললেন "তাহলে দাঁড়াল খুনও হয়নি, চুরিও হয় নি। আমার আর কী কাজ আছে তাহলে এখানে! চলুন আমিও বিদায় নি।" সুমন বাবু পেছন থেকে বললেন "প্রদোষ বাবু, আপনার পারিশ্রমিক?" "আপনার বাবার ইচ্ছাপূরণ হলে ভালো লাগবে। তবে ওই মুদ্রাগুলোর মধ্যে একটি মিশরীয় মুদ্রা দেখলাম যদি সম্ভব হয় তো!" "নিশ্চয়ই।" বলে হাসিমুখে সবকটি মুদ্রাকে ফেলুদার সামনে তুলে ধরলেন সুমন বাবু। "আপনিই বেছে নিন। বাকি জিনিস কাল ব্যাঙ্কের লকারে গিয়ে তুলে রাখব। এগুলো আমাদের গর্ব। বাবার কালেকশন।" বললেন ঘোষাল বাড়ির বড় ছেলে। রমেন বাবুকে দেখলাম মাথা নিচু করে দাদার পেছনে দাঁড়িয়ে আছেন। ফেরার পথে আমি জিজ্ঞেস করলাম ফেলুদাকে "তাহলে চিরকুটের CU ZN  কি ছিল?" "কমোডিটি ট্রেডের কপার আর জিঙ্ককে সংক্ষেপে এভাবেই লেখে।" ফেলুদা বলল। লালমোহন বাবু কাগজের তাড়াটা নাড়াচাড়া করে বললেন "এতো দারুণ তথ্য মশাই।" "সযত্নে রেখে দিন। কলিকালে From evil comes good করতে প্রচুর কাজে লাগবে।" ফেলুদা একপেশে হাসি দিয়ে বলল। (সমাপ্ত) 

