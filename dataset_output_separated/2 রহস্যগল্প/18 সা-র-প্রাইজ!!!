১ এ:, ভূতের গল্পটা আর গল্প থাকছে না, উপন্যাসের আকার ধারণ করছে ক্রমে ক্রমে।
 ঠকাস করে হাতের পেনটা টেবিলে ফেলে দেন অমলেন্দু।
 কাটছাঁট করতে উনি পছন্দ করেন না।
 তার চেয়ে অন্য প্লট ভাবা ভাল।
 খানিক তদগত অবস্থায় হঠাৎ তিনি আবিষ্কার করেন যে বাইরের ঝড়বৃষ্টির দাপট বেশ খানিক বেড়ে গেছে।
 টেবিলের সামনের জানালাটা খোলা রাখা যায়, কিন্তু বাগানের দিকের জানালা দিয়ে ভয়ানক ছাঁট আসছে।
 নিম গাছদু'টো কাটিয়ে ফেলার ফল আর কি।
 আলো বাতাস আটকাচ্ছিল, বৃষ্টিও তো আটকাত।
 সেটা এত দিন খেয়াল হয়নি।
 জানালা বন্ধ করতে গিয়ে একটু চারদিক তাকিয়ে দেখেন অমলেন্দু।
 সামনের রাস্তা পুরো সুনসান।
 সন্ধ্যের মুখে এমন মুষলধারে বৃষ্টি, কে আর ঘর ছেড়ে বেরোবে।
 কপাটখানা হাত দিয়ে টানতে গিয়ে একটু ঝুঁকতে হয় তাঁকে।
 নিচের দিকে চোখ পড়তেই একটু চমকে ওঠেন তিনি।
 সদর দরজার কাছে কি একটা ছায়া ছায়া মত না?
 হ্যাঁ, একদম, স্পষ্ট দেখা যাচ্ছে?
 মানে কে সেটা খুবই অস্পষ্ট, কিন্তু একটা মানুষের অবয়ব নি:সন্দেহে।
 সাতপাঁচ ভেবে অমলেন্দু কাঁপা গলায় হাঁক পাড়েন, “কে ওখানে?
” কোনো উত্তর আসে না?
 মিনিটখানেক জলে ভিজে অপেক্ষা করার পর আবার ডাক দিতে যাবেন অমলেন্দু, ঠিক তখনি কলিংবেলটা বেজে ওঠে।
 আঁতকে প্রায় আধ হাত লাফিয়ে ওঠেন তিনি।
 তারপর নিজের বোকামিতে নিজেই হেসে ত্বরিতে জানালা বন্ধ করে দিয়ে সিঁড়ির দিকে পা বাড়ান।
 সত্যিই তো, ঝড়ের যে আওয়াজ, তার মধ্যে ওঁর গলা আগন্তুক শুনতেই পায়নি।
 ওই আবার বেল বাজল।
 ‘আসছি’ বলে আওয়াজ দিয়েও তো লাভ হত না।
 কিন্তু কে আসতে পারে?
 দুধওয়ালা, পেপারওয়ালা সবাই তো পয়সা নিয়ে গেছে?
 অরুণা রান্না, তোলা কাজ সব সেরে দুপুর দু’টো নাগাদ বেরিয়ে যায়।
 সে এতক্ষণে ট্রেন ধরে বাড়ি।
 পাড়াপ্রতিবেশীর সঙ্গে অমলেন্দু মেশেন না।
 তবে কি ভবেশ?
 একটা আই হোল করিয়ে নেওয়া উচিত ছিল, ভাবতে ভাবতে সেফটি চেন লাগানো দরজা অল্প ফাঁক করেন অমলেন্দু?
 সামনের মহিলা এক মুখ হাসি নিয়ে বলেন, “কি রে অমু চিনতে পারছিস?
” ২ অমলেন্দু পারতেন না চিনতে, কিন্তু কন্ঠস্বর আর সম্বোধন চিনিয়ে দেয়?
 সহজ হওয়া বড় কঠিন কাজ তাঁর কাছে, তবু সহজ হওয়ার আপ্রাণ চেষ্টায় কলেজ প্রেমের ডাক নাম ধরে বলেন, “আরে সুমি, তুই?
” মনে থাকে না যে সেফটি চেন নামাতে হবে?
 সুমিতাই হেসে বলেন, “ভেতরে আসতে বলবি না?
” এই বৃষ্টিতে চেনা মানুষ এলে বলতেই হয়, অতএব অনিচ্ছাসত্ত্বেও জিভ কেটে চেন সরান অমলেন্দু, অসহজে বলেন, “আয় আয় ভেতরে আয়?
” এই আহ্বানটুকুর যেন অপেক্ষা করছিলেন সুমিতা, একটুও দেরি না করে ঢুকে পড়েন।
 আহা বৃষ্টিতে ভিজছিল বেচারি! দু’টো সহানুভূতির কথা বলতে যাবেন, হঠাৎ একটা জিনিস মনে পড়ে যাওয়ায় অমলেন্দুর মুখ দিয়ে বেরোয়, “কিন্তু আমি যে শুনেছিলাম, মানে ভবেশ যে বলেছিল, মানে -” “ভবেশ বলেছিল তুই মারা গেছিস” - এই কথাটা কিভাবে বলা যায় ঠিক করে উঠতে পারেন না প্রথিতযশা সাহিত্যিক অমলেন্দু সরকার।
 আর তা ছাড়া সত্যি বলতে কি ভবেশ ঠিক কি বলেছিল তা ওঁর মনে পড়ছে না মোটে।
 ভবেশ সপ্তাহে এক দু’দিন করে আসে আর ননস্টপ বকবক করে যায়, অমলেন্দুর পছন্দ অপছন্দের তোয়াক্কা না করেই।
 অতএব সুমিতার সপ্রশ্ন দৃষ্টির উত্তরে নিজের বক্তব্য বেকুবের মত পালটে ফেলতে বাধ্য হন অমলেন্দু, শেষমেশ বলেন, “মানে ভবেশ বলেছিল তুই খুব অসুস্থ আর কি।
” সুমিতা শূন্যে তাচ্ছিল্যভরে হাত নাড়েন, “ননসেন্স! আমার আজ অবধি কোনোদিন সিরিয়াস শরীর খারাপ হয়নি! ছেলেবেলায় পক্স আর টাইফয়েড বাদে!” বলেই এগিয়ে গিয়ে ধপ করে বসে পড়েন অমলেন্দুর সাধের সোফায়।
 এহেহে হে হে, ভেজা গায়ে! অকৃতদার একার সংসারের সর্বেসর্বা হওয়ার জন্যই কিনা কে জানে, অমলেন্দু খিটখিটের সঙ্গে সঙ্গে পিটপিটেও হয়ে গেছেন।
 সম্ভব হলে সোফাসেট টা আলমারিতেই গুছিয়ে তুলে রাখতেন।
 এমনিতেও কেউ আসে বসে না, পাবলিশাররা এলে জড়োসড়ো বসে দশ মিনিটে কাজ মিটিয়ে বিদায় নেন।
 সেই যত্নের সোফায় ভেজা গায়ে! তেতোমুখে অমলেন্দু বলেন, “বোস, চা করি।
 বৃষ্টির মধ্যে ভিজে এলি।
” বলতে বলতেই মনে হয় সুমিতার শাড়ি জামা ভেজা মনে হচ্ছে না তো।
 হাতে কি ছাতা ছিল, জল ঝরবে বলে বাইরে রেখে এসেছে?
 মুখের প্রশ্ন মনে আসতে না আসতে সুমিতা আবার হেসে বলেন, “না রে বাবা ভিজিনি, তোর সোফাও ভেজাইনি?
 গাড়িতে এসেছি।
 চা করতে হবে না।
 ভবা মারা গেছে আজ ভোরে, তাই তোকে নিতে এলাম।
 আমরা এত ক্লোজ ছিলাম, আজ অন্তত: তিনজনে এক জায়গায় হই।
” ৩ ভবেশ মারা গেছে! সব কেমন গুলিয়ে যায় অমলেন্দুর।
 এই তো গত বুধবার এল, চা বিস্কুট খেতে খেতে এন্তার বকে গেল একতরফা! মাথার চুলে অস্থির হাত চালিয়ে তিনি বলেন, “মারা গেছে মানে! ওর ভাইপোরা তো জানাল না কিছু!” সুমিতার হাত নাড়াটা বোধ হয় মুদ্রাদোষ, আবার মাছি তাড়ানোর মত হাত নাড়িয়ে বলেন, “আরে ট্রাক পিষে দিয়ে চলে গেছে।
 বড় রাস্তার ধার থেকে পুলিশ বডি তুলে নিয়ে গেছে।
 শনাক্ত হতেই কত সময় লেগে গেল।
 তুই চল, বেশি দেরি করলে মুশকিল।
” অমলেন্দুর মনে অনেক স্মৃতি, অনেক কথা ভিড় করে আসে।
 তাঁদের তিনজনের যা সম্পর্ক ছিল তাকে ক্লোজ বললে কিছুই বলা হয় না।
 অভিন্নহৃদয় ছিলেন তিন বন্ধু।
 কিন্তু যা হয়, ভবেশ আর অমলেন্দু একই সঙ্গে সুমিতার প্রেমে পড়লেন।
 সুমিতা পছন্দ করতেন ভবেশকেই।
 চেহারাছবি বিদ্যেবুদ্ধি স্বভাব সবেতেই ভবেশ অমলেন্দুর থেকে শতগুণে উন্নত ছিলেন।
 তবে কূটবুদ্ধিটা অমলেন্দুর বেশি ছিল কিনা, তাই চিঠি চুরি, ভুয়ো খবর ইত্যাদি নানাবিধ উপায়ে দুজনের ভুল বোঝাবুঝি করিয়ে ভবেশের জায়গায় নিজেকে দাঁড় করিয়ে নিতে বিশেষ বেগ তাঁকে পেতে হয়নি।
 ভবেশ অবিশ্বাসী, এই আঘাত না নিতে পেরে সুমিতাও আঁকড়ে ধরেছিলেন তাঁকে।
 পরে যখন জানতে পেরেছিলেন অনেক দেরি হয়ে গিয়েছিল তখন।
 ভবেশ বিয়ে করে সংসারী, কলেজের না পাওয়া প্রেমকে খুশিমনে কেবল বন্ধু হিসেবে আবার স্বীকার করে নিয়েছেন।
 অমলেন্দুর সঙ্গে আর যোগাযোগ রাখেননি সুমিতা, কেন তা ভেঙেও বলেননি ভবেশকে।
 হয়তো ভবেশ অমলেন্দুর বন্ধুত্বকে অক্ষত রাখতে চেয়েই।
 জীবনে প্রতিষ্ঠা আসার পর অবশ্য ভবেশকে আর বিশেষ পাত্তা দিতেন না অমলেন্দু।
 তাও অযাচিত বন্ধুত্বের ডালি নিয়ে, দীঘা পুরীর শোপিস নিয়ে, গলব্লাডার অপারেশনের পর পাতলা ঝোলভাতের টিফিন ক্যারিয়ার নিয়ে, পুরোনো বান্ধবীর খবর নিয়ে মাস কে মাস, বছর কে বছর হাজিরা দিয়ে গেছেন ভবেশ।
 আর আজ সেই ভবেশ এক লহমায় নেই হয়ে গেলেন! দীর্ঘশ্বাস ফেলে অমলেন্দু সুমিতাকে বলেন, “বোস, আমি চেঞ্জ করে আসি।
” সুমিতা প্রবল আপত্তি জানিয়ে বলেন, “আরে এটা চেঞ্জ করার সময়! আমার একটু তাড়া আছে, তুই চল এভাবেই।
 এ তো বিয়েবাড়ি খেতে যাচ্ছিস না!” ৪ সদরে তালা লাগাতে লাগাতে অমলেন্দু সুমিতাকে চেঁচিয়ে জিজ্ঞাসা করেন, “গাড়ি কোথায় রেখেছিস, ওপর থেকে দেখা গেল না তো?
 দূরে হলে ভিজে যাব তো!” সুমিতা গেটের দিকে হাত নাড়িয়ে কি যেন বলেন, ঝড়ের তান্ডবে শোনা যায় না কিচ্ছুই?
 এক ছাতায় গুটিসুটি মেরে দৌড়ে এগিয়ে যান দু’জনে।
 পুরনো একটা লাল অল্টো, যেখানে দাঁড়িয়ে আছে সেখানে তাকে বাড়ির ওপরতলা থেকে দেখা যাওয়ার কথা।
 উঠে বসে দরজা বন্ধ করতে না করতেই গাড়ি চালিয়ে দেয় ড্রাইভার।
 নাক সিঁটকে রুমালের অভাবে হাত দিয়েই গা মাথা মুছতে মুছতে আপত্তি জানান অমলেন্দু, “আরে ওদিক না, এদিক দিয়ে চল।
 ভবার বাড়ি এদিকে তো।
 ওপাশ দিয়ে কেন খামোকা”- কথা শেষ হয় না অমলেন্দুর।
 ড্রাইভারের পাশের সিটের লোকটি হঠাৎ ফিরে তাকায় ওঁর দিকে।
 ভবেশ!! বিড়বিড় করে অমলেন্দু বলেন, “কিন্তু সুমি যে বলল তুই - আর তুই যে বলেছিলি সুমি, কার এক্সিডেন্টে -” আবার ও অমলেন্দুর কথা না বলা রয়ে যায়, কারণ ঝকঝকে মুক্তোর মত দাঁতে সুমিতা আর সিগারেটের ছোপ ধরা দাঁতে ভবেশ হেসে ওঠেন, আর সুর করে টেনে টেনে বলেন, “সা-র-প্রাইজ!” ৫ পরদিন সকাল।
 কাগজে কাগজে হেডলাইন নামকরা সাহিত্যিক অমলেন্দু সরকারের রহস্যময় মৃত্যু।
 মৃত্যুর ধরনধারণ বলে দেয় গাড়ি দুর্ঘটনাজনিত মৃত্যু, কিন্তু গাড়ির কোনো খোঁজ নেই, আশেপাশের লোকজন কেউ কোনো শব্দও শোনেনি।
 তুমুল ঝড়বৃষ্টির মধ্যে বাড়িতে তালা দিয়ে আটপৌরে জামাকাপড়ে কেন লেখক বাইরে বেরিয়েছিলেন তাও কেউ মাথা খাটিয়ে বের করতে পারেনি।
 আরো আলোচ্য বিষয়, ভদ্রলোকের প্রাণের বন্ধু - একমাত্র বন্ধু ইন ফ্যাক্ট - অবসরপ্রাপ্ত হাই স্কুল শিক্ষক ভবেশ চক্রবর্তীও সেই দিন সকালেই মর্নিং ওয়াকে গিয়ে ট্রাকের ধাক্কায় পরলোকযাত্রা করেন।
 পাড়ার চায়ের দোকানে কাপে তুফান ওঠে, বোসবাবু চুমুকের মাঝে ঘোষবাবুকে বলেন, “একে বলে প্রাণের টান, বুঝলেন! একেই বলে বন্ধুত্ব!” পাড়ার রেসিডেন্ট পাগল ভুতো হো হো করে অকারণ হেসে ওঠে তার বরাদ্দ বিস্কুট চিবোতে চিবোতে।
 বোসবাবু মহা বিরক্ত হয়ে বলেন, “এই, এই পাগল, চোপ!!” ভুতো কিন্তু থামে না, হাসতেই থাকে, হাসতেই থাকে।
 (সমাপ্ত) ---------------------------------- ।
