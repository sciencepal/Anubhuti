দরজায় বেল বাজাতেই পুঁটিরাম দরজা খুলে দিল।
 দু'তলার ঘরে ঢুকতেই দেখি ব্যোমকেশ তার চেয়ারে বসে নিশ্চিন্তে খবরের কাগজের একঘেয়ে খবর গলাধঃকরন করছে।
 আমার অবস্থা আমিই জানি।
 ব্যোমকেশ এতক্ষণ আমার দিকে তাকিয়েছিল, তার জ্ঞানচক্ষু দিয়ে আমাকে আপাদমস্তক পর্যবেক্ষণ করে বললো - 'রোসো বন্ধু রোসো, সব কথা বলার আগে একটুখানি বোসো।
' হঠাৎই তার কবিসুলভ আচরণ কন্ঠ থেকে ঝরনার মতো বেরোলো দেখে একটু অবাক হলাম।
 আমি কিছু একটা বলতে যাচ্ছি... আমার কথার উপর সে সহাস্যে বললো - 'বন্ধু রাস্তা-ঘাটে এরকম দৌড়ো- দৌড়ি করতে নেই, শহরের রাস্তা, পথে ঘাটে কত গাড়ি, বিপদ ঘটতে কতক্ষণ! আমি অবাক হয়ে ব্যোমকেশের দিকে তাকালাম, বললাম, তুমি কি করে... সে আবার আমার কথার উপর বললো - 'পুঁটিরাম উপরে এসে বললো, অজিতবাবা খুবই হাপাচ্ছেন, মনে হয় দৌড়ে এসেছেন...।
 ব্যোমকেশ খবরের কাগজটা মুখের উপর তুলে নিয়ে বললো -' তা অবিনাশবাবুর কোথাও লাগেনি তো, বয়স হয়েছে তো।
' আমি আবার বিস্ফারিত নেত্রে তার দিকে তাকালাম।
 জিজ্ঞেস করতে যাচ্ছি - সে আবার বলে উঠলো - 'তোমার জামার বাঁ দিকে যে শুকনো মাটি লেগে রয়েছে তা নিশ্চয়ই অবিনাশবাবুর বাগানের।
' আমি বললাম -'কিন্তু তুমি কি করে জানলে যে এটা অবিনাশবাবুর বাগানের মাটি...?
' ব্যোমকেশ খবরের কাগজটা রেখে বললো - 'রোসো বন্ধু, তোমাকে তোমার পথ-বিবরণ দিই - অবশ্য এটা আমার অনুমান - ভুল হলে শুধরে দিও?
 আমি হাত থেকে প্যাকিং বাক্সটা টেবিলে নামিয়ে খুলতে যাচ্ছি- ব্যোমকেশ বাধা দিয়ে বললো - 'আহা! ভাঙেনি, আগে শোনোই না...।
 আমি বিস্ফারিত চোখে সব কিছু শুনতে লাগলাম - সে বলে চললো - সম্ভবত তুমি প্রথমে 'Old and new collection' -এ গেলে - যেখান থেকে তুমি-আমি প্রয়োজনের সব জিনিসই সস্তায় কিনি।
 সেখানে তুমি তোমার পছন্দ- সই কোনো কিছু পেলে না।
 কিন্তু রুদ্রনীলবাবুর বিয়ের নিয়ন্ত্রণ আজ সন্ধ্যায় - কিছু তো একটা নিয়ে যেতেই হয়।
 তুমি তখন সটান চলে গেলে 'কোয়ার্টজ ওয়াচ হাউসে'  -এ।
 এখন তুমি যদি জিজ্ঞেস করো কি করে এটা জানলাম, তাহলে বলি - 'তোমার শীতকালীন উলের পোশাকের নীচে ও ডান হাতের কনুই-এর কাছে চড়ুই পাখির দুটো পালক লেগে রয়েছে।
' আমি বিস্ময়ে পালক দুটো জামা থেকে ফেলে দিলাম।
 সে বলে চললো - আমি ভাবলাম পাখির পালক মানে তুমি পাখির সংসর্গে এসেছিলে।
 নাহলে পালক লাগবে কেন?
 হ্যাঁ, উড়ে এসেও লাগতে পারে, কিন্তু যখন জানলাম তুমি ঘড়ি কিনেছো তখন বুঝতে পারলাম তুমি 'Indian birds' house' -এর কাছাকাছি গিয়েছিলে?
 আমি ব্যোমকেশকে বললাম - 'আমি যে ঘড়িই কিনেছি তা তুমি জানলে কেমন করে?
' সে বললো - 'ওই যে বললাম পাখির দোকান- 'Indian birds house' ওটার পাশেই তো 'কোয়ার্টজ ওয়াচ হাউস' - দুটো দোকান-ই তো পাশাপাশি?
 দুই'এ দুই'এ চার করলেই ব্যাপারটা বোঝা যায়।
 তারপর তুমি দোকান থেকে বেরোলে।
 পাখির দোকানের পাশ দিয়ে আসছিলে- তোমার গায়ে পালক লাগলো, হ্যাঁ, অবশ্য ঘড়ির দোকানে যাওয়ার সময় ও পাখির দোকান পাশ কাটাতে হয়।
 তখনও লাগতে পারতো- কিন্তু আমার অনুমান তখন লাগেনি, কারণ ঘড়ির দোকানে যা ভিড় হয়- তার ওপরে আজ আবার রবিবার - ও তল্লাটে রবিবারেও সবকটা দোকান খোলা থাকে এবেলা।
 কাজেই ভিড় ও বেশি হয়।
 ভিড়ে পালক জামা থেকে পড়ে যাবে।
 সুতরাং দোকানে যাবার সময় পালক লাগেনি, লেগেছে আসার সময়।
 এবার তুমি নিশ্চিন্ত মনে আসছো।
 তোমার সঙ্গে অবিনাশবাবুর ধাক্কা লাগলো।
 আগেই বলেছি, আজ রবিবার- আর প্রতি রবিবার অবিনাশবাবু বাগান পরিষ্কার করেন।
 সেই বাগানের শুকনো মাটি অবিনাশবাবুর জামা থেকে ধাক্কাধাক্কির সময় তোমার জামাতে লাগে।
 ফলে ঘড়ির বাক্স তোমার হাত থেকে পড়ে যায়।
 তোমার হাতের বাক্সের কোণ দুটো একটু ক্ষয়ে গেছে, এটা যে পড়ে গিয়ে হয়েছে সেটা যে কেউ এই বাক্স দেখে বলে দেবে।
 তারপর তুমি তাকে দুঃখিত জানিয়ে বাক্স তুলে দৌড় লাগাও।
 এটা দেখতে কি ঘড়ি পড়ে ভেঙে যায়নি তো?
 তাই দৌড়োতে দৌড়োতে তুমি হাঁফিয়ে যাও?
 তোমাকে ওই অবস্থায় দেখে পুঁটিরাম।
 আর ওপরে এসে আমায় বলে।
 হ্যাঁ, তুমি যদি ভাবো আমি তোমায় ফলো করেছি তাহলে সেটা ভুল ভাবছো।
 কারণ তুমি ভালো মতোই জানো আমার পছন্দের আটপৌরে জুতোটা মুচির কাছে জমা, কাজেই আমার মতো লোক খালি পায়ে বাইরে বেরোলে লোকে আমায় মাথা খারাপ অপবাদ তো দেবেই।
 অসাধারণ, আমি বলে উঠলাম।
 সত্যি, ব্যোমকেশের পর্যবেক্ষণ ক্ষমতা অবিশ্বাস্য।
 এতকিছু শুধুমাত্র ঘরে বসে আমাকে একবার পর্যবেক্ষণ করেই বলে ফেললো।
 অবশ্য ব্যোমকেশের ক্ষুরধার বুদ্ধিমত্তার এটা খুবই নগন্য নমুনা।
 ওর মস্তিষ্কের স্নায়ু গুলোতে যে কি রহস্য ঘুরপাক খায় তা ঈশ্বর ছাড়া আর কেউ বলতে পারবে না।
 ।
