যাক পুরোটা ঠিক ঠাক ভাবে সাজানো হয়ে গেছে।
 সন্ধ্যের অন্ধকারে ঝলমল করবে বাড়িটা।
 এবার একটু নিশ্চিন্তে বসা যাবে।
 কোমরে হাত দিয়ে পুরো হলটায় একবার ভালো করে দেখে নিল পিউ ,কোথাও কিছু ভুল হয়নি তো… উফ্ִ এই তিনদিন যা ঝামেলা গেল ।
 অবশ্য বিয়ে বাড়ি মানেই ঝামেলা।
 নিলয়ের আবার কিছুই পছন্দ হয়না আর পছন্দ করতেও পারেনা ।
 সব কিছুতেই পিউ।
 কি শার্ট পরবে, পিউ জানে ।
বেডকভার কেমন হবে ,পিউ … এমনকি অফিসে ঝামেলা হলেও ,পিউ।
 গত পাঁচ বছরে বেচারা মোবাইলটা মুহুর্তের জন্যও শান্তি পায়নি… হলের একপাশটাই একা একাই হাসছে পিউ।
 কিভাবে যে এমন একটা ছেলের প্রেমে পড়ল সেটাই ভাবার বিষয়… সেদিনটা ছিল কলেজের বাৎষরিক অনুষ্ঠান ।
 সন্ধ্যেই অনুষ্ঠানে যাবার জন্য আপন মনে একটু সাজগোজ করছিল, হঠাৎ একটা অজানা নাম্বার থেকে একটা কল এলো।
 - হ্যালো ও প্রান্ত থেকে একটা পুরুষ কণ্ঠ কাঁপা কাঁপা গলায় বললো… -হ্যালো , আমার হাতে দুটো শার্ট আছে একটা ডীপ ব্লু আর একটা মেরুন কালারের।
 কোনটা পরি বলুন তো…?
 - মানে ! রং নাম্বার ?
 বলেই লাইনটা কেটে দিতে যাচ্ছিল পিউ।
 ও প্রান্ত থেকে আবার বললো - প্লিজ একটু হেল্প করুননা, আমি ঠিক বুঝতে পারছিনা কোনটা পরা উচিত ।
 - দেখুন, আমি তো আপনাকে দেখিনি তাই বলতে পারছিনা সরি।
 - আমার চেহারা মটামুটি সুন্দর বলা চলে, পরিষ্কার, লম্বা , একটু আন্দাজ করে বলুন না প্লিজ।
 পিউ এবার হেসেই ফেললো, - আচ্ছা ব্লু টা পরুন ।
 - ও আচ্ছা বলেই লাইনটা কেটে দিল ছেলেটা।
 তারপর থেকেই এরকম কল প্রায়ই আসতে লাগলো… তারপর কবে যে ওদের প্রেমটা জমে উঠল কেউ বোঝেনি।
 সেদিনের সেই কনফিউজড ছেলেটাই হলো নিলয়।
 'পিউ ' নিলয়ের ডাক শুনে পিছনে ফিরল পিউ, যেন অনেক গুলো বছর এগিয়ে চলে গেছল।
 দেখল , দুহাতে দুটো শার্ট নিয়ে গোবেচারার মতো দাঁড়িয়ে রয়েছে নিলয়।
 চোখে মুখে সেই প্রথম দিনের সারল্য… হো হো করে হেসে উঠলো পিউ।
 - এখনো ! এবার তো আপনি বিবাহিত মশাই ।
 আর আমি না, এবার থেকে নিজে নিজেই ঠিক করো।
 নিলয় মুখে কিছু বললো না শুধু চোখ দুটো ছলছল করে তাকিয়ে রইলো… পিউ কিছু বলতে যেয়েও চুপ করে গেলো, নিলয়ের চোখ গুলো সত্যি খুব সুন্দর।
 যতোবার দেখে ততোবারই নতুন ভাবে প্রেমে পড়ে যায়।
 এবার মুচকি হেসে নিলয়ের কাছে এগিয়ে গেল পিউ।
 - এই লাস্ট বার কিন্তু।
 আর পারবনা।
 এই শার্ট টাই পরো।
 পার্পেল কালারটা তোমাকে খুব মানায়।
 মুখে মলিন হাসি নিয়ে নিলয় শার্টটা নিয়ে ভেতরে চলে গেলো।
 পিউ নিলয়ের চলে যাওয়ার দিকে তাকিয়ে রইল।
 কিছু কিছু মানুষ থাকে যার প্রতি ভালোবাসা একবার জন্মালে হাজার চেষ্টা করেও কমানো যায়না।
 অথচ তাকে ভালোবাসা দিয়ে ধরে রাখাও যায়না ।
 কবিগুরু ঠিকই বলেছেন ,"অধিকার ছাড়িয়া দিয়া অধিকার রাখিতে যাইবার মতো এমন বিড়ম্বনা আর নাই" সন্ধ্যে নামতেই চারিদিক ঝলমল করে উঠল ।
 একে একে সব অতিথিরা আসতে শুরু করেছে।
 আজ নিলয়ের বিয়ের রিসেপসন ।
 নিলয় আর তিথির।
 গত একদিন আগে নিলয় বিয়ে করেছে মায়ের পছন্দ মতো পাত্রী কে।
 অবশ্য বিয়ে করতে বাধ্য হয়েছে বললেও ভূল হবেনা।
 সুসজ্জিত মন্ডপে পাশা পাশি বসে আছে নিলয় আর তিথি।
 অতিথিরা এসে দুজনকেই শুভেচ্ছা জানিয়ে যাচ্ছে।
 চারিদিকে প্রচন্ড ভিড়।
 হাসি , ঠাট্টায় অনেকেই মশগুল।
 হলের একপাশে কয়েকজন মিউজিসিয়ন রোমান্টিক সুর ছড়িয়ে দিয়ে পরিবেশটাকে আরো রঙ্গীন করে দিয়েছে.…তবুও নিলয়ের দু চোখ যেন কাউকে খুঁজে চলেছে… পিউ ,নিলয়ের এই চোখের ভাষা বোঝে।
 নিলয়ের চোখ দুটো কার জন্য ব্যকুল,তাও পিউ জানে।
 তবুও প্রতিজ্ঞাবদ্ধ পিউ, আর নিলয়ের সামনে যাবেনা।
 ভেতর থেকে একটা চাপা দীর্ঘশ্বাস বেরিয়ে এলো পিউর।
 এবার যাবার পালা।
 নিলয়ের মা অসম বিবাহ মেনে নেবেন না তাই নিজের ভালোবাসাকে অন্যের হাতে তুলে দিয়েছে পিউ।
 নিলয়ের মাকে দেওয়া কথা সে রেখেছে।
 ছেলের থেকে মাকে আলাদা হতে সে দেয়নি।
 চোখ দুটো ঝাপসা হয়ে এলো।
 তিন দিন ধরে জমাট বাঁধা কষ্টটা এবার মুক্তি পেল… ভালো থাকার অভিনয়টা আর করতে হবে না।
 প্রীতি ভোজের কোলাহোল কে পিছনে ফেলে বেরিয়ে এলো পিউ।
 আর পিছন ফিরে তাকাবেনা ।
 সুখী হোক নব দম্পতি।
 মোবাইলটা অফ করে পা বাড়ালো স্টেশনের দিকে… ------------------- ।
