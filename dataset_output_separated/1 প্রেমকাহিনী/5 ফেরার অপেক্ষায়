জানো সুনি, আজকে আমার 'লেখা পাচ্ছে'।
 হাসছো তো! আসলে কথাটা তোমার মুখে মানাত, শুনে আমি খুব হাসতাম।
 কিন্তু আজ এত দিন, এত বছর পর খুব ইচ্ছা করলো একবার কথাটা বলার।
 তোমার কখন 'লেখা পেত' মনে আছে?
 যখন তুমি খুব আপসেট থাকতে, কিংবা রেগে যেতে, তখন তোমার গোপন ডায়রির পাতার পর পাতা ভরে যেত তোমার মুক্তোর মতো হাতের লেখায়?
 যে কথাগুলো মুখে তুমি প্রকাশ করতে পারতে না, সেগুলো স্বচ্ছন্দ হয়ে কলমের মুখে চলে আসত যেন।
 ঝড়ের বেগে হাত চলত।
 তুমি চোখ ভর্তি জল নিয়ে বলতে "খুব 'লেখা পেয়েছিল', তাই লিখে ফেললাম।
" মানুষের খিদে পায়, তেষ্টা পায়, আর তোমার 'লেখা পেত'।
 এখনো কি তোমার 'লেখা পায়' গো?
 কোথায় আছ সুনি এখন?
 একবারও দেখতে ইচ্ছা করে না আমি কেমন আছি?
 একবারও জানতে ইচ্ছা করে না যে যতটা ভালো রাখার জন্য আমাকে ছেড়ে গিয়েছিলে, ততটা ভালো আমি থাকতে পেরেছি কিনা?
 কেউ আমাকে ততটা ভালো রাখতে পেরেছে কিনা?
 মনে পড়ে তুমি বলতে, তুমি আমাকে ছেড়ে চলে গেলে নাকি আরও ভালো কেউ আসবে আমার জীবনে, যে আমাকে 'খুশি' করতে পারবে?
 রমা এসেছে বছর দশেক আগে।
 বিয়ে করেছি ওকে।
 ভালবেসে নয়, শুধুমাত্র তোমার ইচ্ছা পূরণের জন্য।
 তুমি যে চেয়েছিলে, আমি বিয়ে করে সংসারী হই।
 ও আমাকে 'খুশি' করতে পেরেছে, কিন্তু 'সুখী' করতে পারেনি যে।
 প্রত্যেকটা দিন সকালে উঠে ওর মুখে তোমার আদল খুঁজি জানো।
 প্রত্যেকটা রাতে ওর শরীরে তোমার শরীরের চেনা গন্ধটা পেতে চাই।
 আমাদের মেয়ে সুনন্দা।
 ওকেও ডাকি সুনি বলে।
 ভাবি, বারবার তোমার নাম ধরে ডাকলে যদি আমার এই ডাক পৌঁছায় তোমার কানে।
 ওদের আমি সব কিছু দিয়েছি জানো, কোন কিছুর ত্রুটি রাখিনি।
 ওদের সব চাহিদা পূরণ করেছি।
 শুধু দিতে পারিনি একটা জিনিস - 'মন'।
 খেয়াল আছে, তুমি আমার দেওয়া সব জিনিস ফেরৎ দিয়ে গিয়েছিলে।
 শুধু ফেরত দাওনি আমার মনটা, কারণ সেটাই ছিল আমার তরফ থেকে তোমাকে দেওয়া প্রথম উপহার।
 আজও সেটা রয়ে গেছে তোমার কাছে।
 এই চোদ্দটা বসন্ত পেরিয়েও তুমিই তার অধিকারী।
 ছন্দাকে মনে আছে?
 আমার প্রথম গার্লফ্রেন্ড?
 ওর সাথে ব্রেকআপ-এর পরপরই তুমি এসেছিলে আমার জীবনে।
 বন্ধু হিসাবে।
 আমার পাস্ট লাইফ জানতে চেয়েছিলে।
 কেন জানি না, যে কথাগুলো কোনো দিন কাউকে বলতে পারিনি, গড়গড় করে বলেছিলাম তোমাকে।
 আমাকে সান্ত্বনা দিয়ে তুমি বলেছিলে, তোমারও একটা পাস্ট লাইফ আছে।
 কিন্তু সেটা আমাকে বলোনি কোনো দিন।
 আমি জানতেও চাইনি।
 বন্ধুত্বপূর্ণ দিনগুলো কাটছিল ভালোই।
 কিন্তু হঠাৎ তুমি ভয় পেয়ে গেলে।
 বললে এই বন্ধুত্ব আর রাখবে না।
 আমি কারণ জানতে চেয়েছিলাম।
 তুমি বলেছিলে, এই বন্ধুত্ব সমাজের চোখে লাগবে।
 তোমার পার্সোনাল লাইফে নাকি এই বন্ধুত্বের(যদিও বন্ধুত্বটা ততদিনে সম্পর্কে পরিণত হয়েছিল) কারনে অনেক কম্প্লিকেশন এসেছে।
 আমি জানতে চাইনি 'কি কম্প্লিকেশন?
' কিন্তু তোমাকে আটকাইনি?
 বলেছিলাম, "যদি দূরে গিয়ে ভালো থাকতে চাও তো তাই থাকো।
" যাবার আগেরদিন তুমি বলেছিলে, "আমি তোমাকে বিয়ে করতে পারব না, কারণ সমাজ আমাদের বিয়েটা মানবে না।
 আমি তোমার থেকে দু'বছরের বড় যে! উপরন্তু আমার অতীত... তাই আমি চাইছি না তোমাকে আরও বেশি করে এই সম্পর্কে জড়িয়ে ফেলতে।
" এমনকি এটাও বলেছিলে, তুমি নাকি আমাকে সেই সুখ দিতে পারবে না যেটা একজন স্ত্রী তার স্বামীকে দেয়।
 সত্যি বলছি, আমি চাইছিলাম তোমাকে নিজের মত বাঁচতে দিতে, কিন্তু তবু বলেছিলাম, "আমরা না হয় বিয়ে করবো না, বন্ধু হয়েই থাকবো সারা জীবন।
 তোমার থেকে কোনো কিছু পাওয়ার আশা রাখব না।
 কিচ্ছু চাইব না শুধু বন্ধুত্বটুকু ছাড়া।
" তুমি বলেছিলে "আমার মতো একটা বন্ধু পেলে তুমি কি আর কোনদিনও সংসারী হতে পারবে?
 পারবে আমার সামনে অন্য মেয়েকে সিঁদুর পড়াতে?
 তার চেয়ে বরং আমি তোমার থেকে দূরে চলে যাই?
 আমার মুখটা তোমার স্মৃতিতে আবছা হয়ে এলে তুমি অন্য কোন মেয়েকে বিয়ে করো, সে তোমাকে অনেক ভালো রাখবে।
" পরের দিন আমার দেওয়া সব উপহার আমাকে ফেরত দিয়েছিলে।
 সেদিনই তোমার সাথে শেষ দেখা।
 পরে তোমার বন্ধুরা বলেছিল তুমি নাকি বিবাহ-বিচ্ছিন্না ছিলে।
 তবুও তোমার প্রতি এতটুকু বিতৃষ্ণা জন্মায়নি।
 বরং ওদের মুখে যখন তোমার অত্যাচারিত হবার কথা শুনেছিলাম, খুব করে চেয়েছিলাম তুমি ফিরে এসো আমার কাছে।
 তোমার ওপর হওয়া অত্যাচার আমি ভালোবাসা দিয়ে ভুলিয়ে দেব, এমনিই ভেবেছিলাম।
 জানিনা আমার কথা তোমার মনে আছে কিনা, কিন্তু আমার হৃদয় জুড়ে তুমি আজও বিরাজমান।
 মুখ ফুটে কথাগুলো কাউকে বলতে পারিনি এত দিন, তাই হয়তো আজ আমার 'লেখা পেল'।
 যেখানেই থেকো, ভালো থেকো সুনি।
 তবে একটাই দুঃখ, তোমাকে দেওয়া শেষ কথাটা রাখতে পারিনি গো।
 তুমি চেয়েছিলে আমি যেন খুব ভালো থাকি।
 কিন্তু বিশ্বাস করো 'আমার সুনি' আমার থেকে দূরে চলে যাওয়ার পর থেকে আমি একটুও ভালো নেই।
 তোমাকে বলতাম না যে তুমি মুখের হাসির আড়ালে চোখের জল লুকাও কিভাবে?
 আজকে আমিও শিখে গেছি জানো?
 তোমার ফিরিয়ে দেওয়া প্রত্যেকটা উপহারে আজও তোমার স্পর্শ পাই।
 এইটুকু নিয়েই বেঁচে আছি সুনি।
 প্রত্যেকটা বসন্ত আজও আমার মনে আশা জাগায়, হয়ত আমার সুনি ফিরবে এবার... বেশ খিদে পাচ্ছে এবার।
 রমা তিন-তিনবার ডেকে গেছে খাবার জন্য।
 ও-ও না খেয়ে বসে আছে।
 কর্তব্য পালন করে আসি গো।
 এখন উঠি, কেমন?
 কোথাও যেওনা যেন?
 আমার হৃদয়ের কোণে একটু অপেক্ষা কর।
 আমি যাব আর আসব... ----মেঘা মিত্র ২০/০২/২০১৯ ।
