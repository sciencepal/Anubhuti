১ চন্দ্রবিন্দু শ্রীযুত শ্রী শ্রী রাজেশ্বর দাসের অবৈধ ব্যাটা নাগেশ্বর দাস কলকাতা হাইকোর্টের মস্ত উকিল।
 জোয়ান বয়সে বিধানসভার দরজায় মাথাব্যথার আয়ুর্বেদিক টনিক বিক্রি করে রাজেশ্বর মেলা টাকা করেছিল, অতঃপর সেই টাকা এই ওই ভুঁইভোড় ব্যবসায় খাটিয়ে চালতাবাগানে বাংলোবাড়ি থেকে কনটেসা গাড়ি, সবই হয়।
 পয়সা হাতে আসাতে রাজেশ্বর খানিক শৌখিন বনে যায়, অর্থাৎ বড়লোকের শখ মেটাতে সে মোটরে চেপে সটান হাড়কাটায় গিয়ে একদম খাস তিন চারটে বাছা মেয়ের ধরা বাবু হয়ে বসে।
 মোদ্দা কথা, লালপাড়ায় একটু নাম ডাক না হলে সে যুগে যখন পয়সাওলা বলে বাঙালিকে ঠিক মানাতো না, এমতাবস্থায় রাজেশ্বর তো যাকে বলে হাড়কাটার মিলনমঞ্চে একদম গণ্যিমান্যি কেউকেটা হয়ে উঠলে; ওপাড়ার বস্ত্রবিতরণ থেকে জলসা, সবেতেই সে প্রধান অতিথি।
 খাতায় কলমে "কুমার" রাজেশ্বর ব্রজের দেশে এসে ভালোই লীলাখেলায় লগ্নজিৎ হলেন।
 জন্মের পরপর নাগেশ্বরকে দেড়মাস বয়সে রমলাই রাজেশ্বরের কাছে গছিয়ে দেয়।
 সোমত্থ রমলার নামে হাড়কাটার নাগররা একসময় চেতলার ব্রিজে গিয়ে হাহুতাশ করত, কিন্তু হরেকেষ্ট কামার লেনের হরেন বটব্যালের কাছ থেকে ছিনিয়ে পয়সাওলা প্রৌঢ় রাজেশ্বর তাকে চিরজন্মের মতো বাঁধা নিলে সবাই আশা ত্যাগ করল, কারণ বিধানসভার রাস্তায় একচেটিয়া মাথাধরার মলম ও টনিকের ব্যবসা করে যে লোক কোটিপতি হয়েছে, তার সাথে রাঁড় নিয়ে লাগতে যাওয়া নেহাতই মাথামোটার কাজ।
 রমলাকে অবিশ্যি যে হাতবদলের চেষ্টা হয়নি এমন নয়, কিন্তু রাজেশ্বরের পুঁজির কাছে সেকালের মেয়েপাড়ায় কেউ আর পেরে উঠল না।
 তবে বহুগামিতায় সিদ্ধহস্ত হলেও রাজেশ্বর নিজের ধরা সেবাদাসীদের কথা কখনও ফেলত না, অতএব পিতৃপরিচয় সম্পর্কে সন্দেহ থাকলেও রমলার ছেলেকে সে মানুষ করার দায় নিলে।
 বেশ্যাপ্রীতি বাদ দিলে রাজেশ্বর অত্যন্ত সাত্ত্বিক ব্যবসায়ী ছিল, অর্থাৎ মদ, সিগ্রেট বা জুয়া কোনোটিই তাকে স্পর্শ করতে পারেনি।
 ঘনিষ্ঠ মহলে কিঞ্চিৎ কৃপণ বলে বদনাম পেলেও মেয়েমহলে সে বরাবরই উদার ও উপুড়হস্ত ছিল।
 হিসেবী রাজেশ্বর জুয়ো না খেলে সে টাকা মেয়েবাজিতে লগ্নি করত; এবং মদ - সিগ্রেটে কামতেজ কমে যায় - এমনটা আগেই ডাক্তার বহুগুণা রয় এফআরসিএস এর কাছে শুনেছিল।
 অতএব নারীতেই ধ্যানজ্ঞান রাজেশ্বর নিজের শেষযৌবন, প্রৌঢ়ত্ব ও পয়সা, এই তিনের বেফালতু খরচ না করে জীবনের উদ্‌যাপনে ব্রতী হলো।
 নাগেশ্বরকে সে মিত্র ইনস্টিটিউশনের দিক্‌পাল মাস্টার শ্রী রমনীধর বসাকের কাছে টিউশনে নিযুক্ত করলে।
 নাগেশ্বরের পড়াশোনায় মতি ছিল, ক্যালকাটা য়ুনিভার্সিটি থেকে সে উকিলি পাশ করে বেরোলে।
 ২ হাড়কাটায় গিয়ে রাজেশ্বর একদিন আর ফিরল না।
 পরে খবর এলো, সত্তরোর্ধ রাজেশ্বর নাকি সেদিন নৈহাটির আনকোরা নায়িকা শুভ্রাকে সারারাতের জন্য বায়না করেছিল, তারপর মধ্যরাতে খানদশেক ভায়াগ্রার বড়ি সে নিজে খায়, শুভ্রাকেও এক দুখানা খাওয়ায়।
 অতঃপর বাকিটা ইতিহাস।
 সকালে দেখা যায় রাজেশ্বর আর শুভ্রা দুজনেই চিৎ হয়ে পড়ে আছে ঘরের দুইদিকে, শুভ্রাকে নিয়ে গিয়ে মাথায় ঠাণ্ডা জল ঢেলে অবস্থা খানিক সামাল দেওয়া গেলেও রাজেশ্বর আর সাড়াশব্দ করল না।
 চিত্তচাঞ্চল্যের চোটে দশখানা ভায়াগ্রার বড়ি খেয়ে সাবেক টনিকসম্রাট ধনকুবের রাজেশ্বর দাস ইহলোক ছেড়ে সটান গনগনে চিতায় গিয়ে উঠল।
 সিরিটির শ্মশানে তার নশ্বর প্রেমাত্মাকে শ্রদ্ধা জানাতে "নিখিল বঙ্গ যৌনকর্মী ও খরিদ্দার জনসংগঠন সমিতি" যে বর্ণাঢ্য শোভাযাত্রার আয়োজন করে, তা দেখলে মরা রাজেশ্বরও বোধকরি দ্বিতীয়বার আর একবার মরতে চাইত।
 # জন্মসূত্রে হাড়কাটার লেবেল আঁটা থাকলেও শ্রীমান নাগেশ্বর কিন্তু বাপের পুরোদস্তুর বিপরীতে গিয়েছিল।
 কলকাতার স্কটিশ চার্চে পড়ার সময় মাদ্রাজী ফাদার কুট্টি শ্রীনিবাসম্ উইলিয়ামের সঙ্গে তার বিস্তর দহরম হয়েছিল এবং যৌনসাধনাই যে মানুষের ধ্বংসের একমাত্র কারণ, তা নিয়ে তার মগজ সম্পূর্ণ ধোলাইপূর্বক নিঃসন্দেহ হয়।
 মাকে সে দেখেনি, রাজেশ্বরও তার মাতৃপরিচয় ফাঁস করেনি, অর্থাৎ বাপের মুখের ওপর রা না কাড়লেও পতিতার পুত্র নাগেশ্বর পিতার পদস্খলনের বিরোধী ছিল।
 একদিন সে অবশ্য সাহস করে ফাদার কুট্টির দেওয়া বই বগলে বাপকে ব্রহ্মচর্যের মাহাত্ম্য বোঝাতে গিয়েছিল, কিন্তু রাজেশ্বর তৎক্ষণাৎ দুই জুতোর বাড়ি মেরে তার একবেলার খাওয়া বন্ধ করে দেয়।
 বাড়ির ঠিকে চাকর নিত্যানন্দের ওপর আদেশ হয়, "কোনো ফিরিঙ্গি বা সাধুবাবা ভুলভাল বোঝাতে এসেছে দেখলেই তোর ছোটবাবুকে ওদের ত্রিসীমানাতেও ঘেঁষতে দিবিনে।
" অর্থাৎ রাজেশ্বরকে শোধরানোর তার সেই শুরু, সেই শেষ।
 কিন্তু বাপ মরার পর নাগেশ্বর যাকে বলে রুদ্রমূর্তি ধারণ করলে।
 বাপের অন্যান্য ব্যবসা সে নায়েব মুরলীকে দেখার নির্দেশ দিয়ে রাজেশ্বরের হাড়কাটার বন্ধুদের প্রয়োজনে অপ্রয়োজনে বাড়িতে আসা বন্ধ করল।
 সাত আটটা বিলিতি হাউন্ড আর ডোবারম্যান বাড়ির সদরে খোলা ছাড়া রইল, রাজেশ্বরের হাড়কাটিয়া পরিজন তো দূরস্থান, তার সেইসব বাঘা বাঘা কুকুরের শ্রীমুখ দেখে অন্যান্য পথচারীরাও পরের দিন থেকে যাতায়াতের রাস্তা বিলকুল বদলে নিলে, "আর দাস ম্যানসন" এর কুকুরের হাঁকেডাকে চোর ডাকু প্রোমোটার এমনকি রাজনীতির নেতা কাউন্সিলরদেরও হৃৎকম্প অনুষ্ঠিত হতে লাগল।
 চাঁদার জুলুম, ভোটের হালুম ইত্যাদি ওই কটা মাত্র চতুষ্পদের জন্য বসত সংলগ্ন গোটা রাস্তায় চিরকালের জন্য বন্ধ হয়ে গেল।
 একমাত্র ফাদার কুট্টি আর পরিচিত দারোয়ান চাকরবাকর ভিন্ন অন্য কারো দেউড়িতেও আর ঠাঁই মেলে না।
 বাপের পাপের প্রায়শ্চিত্ত করতে নাগেশ্বর দাস (এলএলবি - এলএলএম) বার কাউন্সিলে পেল্লাই চেম্বার কিনে সটান একেবারে ডিভোর্স লয়্যার হয়ে বসলে।
 ৩ রাজেশ্বর মরার প্রায় বছরখানেক ঘুরে গেছে।
 বিবাহবিচ্ছেদের উকিল হিসাবে শুধু কলকাতা কেন, এমনকি মুর্শিদাবাদ, জয়রামবাটী, কুচবিহার, পাটনা, কটক, লক্ষ্ণৌ মায় দিল্লির সুপ্রিম কোর্টেও নাগেশ্বর এটর্নির মহা নামডাক।
 বিয়েতে যজ্ঞের সময় তার নাম নিলে পাত্রের ডায়েরিয়া হয়, কনে লগ্নভ্রষ্টা হয়, এমনকি সকালে উঠে দৈবাৎ তার চেহারা দেখলে সেদিন প্রেমিক প্রেমিকার ছাড়াছাড়ি হবেই, এতটাই কুখ্যাত তার মুখপদ্ম।
 নাগেশ্বর এখন বাপের থেকেও ধনী, দিল্লির বড় বড় মন্ত্রীদের বৌ এর কারাগারে বেগার খাটা থেকে সে ই বাঁচায়; একেকটা কাঁচি কেস উতরে দিতে একেকটা শুনানিতে তার সেলামি দাঁড়ায় খুব কম করেও দেড় থেকে দুকোটি টাকা।
 একইসঙ্গে তার পয়সায় গড়া নতুন প্রতিষ্ঠান "বিশ্ব কামমুক্তি কেন্দ্র" এখন খবরের শিরোনাম, ফাদার কুট্টি তার কেন্দ্রীয় সভাপতি।
 আরও দু একটা সংগঠন হয়তো খোলা হতো, কিন্তু এরই মধ্যে জুলাই মাসে দস্তুরমতো একটা ঘটনা ঘটে গেল! # দিল্লির এক নামকরা নেতার মাসিশাশুড়ির ডিভোর্স করাতে হবে।
 মেসোশ্বশুরটি খেলোয়াড় লোক, দিল্লির জিবি রোডের পল্লীতে তাঁর সকাল সন্ধ্যা যাতায়াত, কিন্তু নেতার মাসিমা বিয়ের এতবছর পর প্রথম বেঁকে বসেছেন, লম্পট স্বামীর নিত্যিনতুন কচিপ্রেম তাঁর আর ভালো লাগছে না।
 মামাশ্বশুরও ছাড়তে পারলে বাঁচেন, কিন্তু সম্পত্তির ভাগ না নিয়ে মাসিমাও কোথাও নড়বেন না।
 অগত্যা মামলা দিল্লির সিভিল কোর্ট অবধি গড়িয়েছে, মাসিমা ফোনে ভেউভেউ কেঁদেছেন নেতার কাছে, অগত্যা নাগেশ্বরকে তলব।
 যেমন করেই হোক বুড়োর জমিজায়গার সিংহভাগ চাইই চাই, নেতা যা ইচ্ছা পারিশ্রমিক দিতে রাজি, অর্থাৎ এই মক্কেল ছাড়া যায় না।
 সেদিন জুলাইয়ের বৃষ্টি একটা ছিলই, তার ওপর একটা নতুন নিম্নচাপ না ঘূর্ণিঝড়ের ভয়ে বিমান বাতিল, অগত্যা নাগেশ্বর রেলগাড়িতে চেপেই আশু দিল্লি রওনা হলো।
 রাজধানী এক্সপ্রেসে প্রথম শ্রেণীর বিলাসবহুল বাতানুকুল কামরা; দুই আসন বিশিষ্ট একটা ক্যুপের লোয়ার বার্থে ধূমায়িত চায়ের কাপ হাতে উকিলবাবু নাগেশ্বর কাচের জানালা দিয়ে বাইরের দৃশ্য দেখায় মন দিলে।
 শ্রাবণী বৃষ্টিতে বাংলাভূমি যেন সদ্যস্নাতা নারীর মতো সবুজ হয়ে উঠেছে, যাত্রাপথে এসব দৃশ্য না দেখলে আজীবন আক্ষেপ থেকে যাবে।
 আয়েসে শান্তিতে নাগেশ্বর দাসের দুচোখ জুড়িয়ে এলো।
 # ট্রেন তখন কর্ডলাইন দিয়ে সদ্য ডানকুনি পেরিয়ে বর্ধমানের দিকে ছুটছে, এমন সময় ঘড়ঘড় করে দরজা খুলে একটি অদ্ভুত দেখতে সুন্দরী নাগেশ্বরের ক্যুপে এসে প্রবেশ করলেন।
 অদ্ভুত বলছি একারণেই যে কিছু নারী থাকেন যাঁদের কেবল সুন্দরী বললেই বিশেষণ সম্পূর্ণ হয় না, কেননা হতে পারে দেখতে শুনতে তাঁরা অতি সাধারণ, কিন্তু সেজেগুজে লাস্যময়ী হয়ে উঠলে বায়োস্কোপের নায়িকারাও বোধকরি হালে পানি পাবেন না, এতটাই তাঁদের বিভঙ্গময়ী আবেদন! যাক্‌গে, ফিনফিনে শাড়ি আর হাতাকাটা হল্টার নেক ব্লাউজ পরা সেই নবাগতা গ্যাঁট হয়ে নাগেশ্বরের পাশেই এসে বসলেন।
 অন্য কেউ হলে চোখ ট্যারা হয়ে যেত সন্দেহ নেই, কিন্তু পতিতাপুত্র নাগেশ্বর দাস ফাদার কুট্টির হাতে তালিমপ্রাপ্ত ব্রহ্মচারী বলে কথা, লোহার রেলগাড়ি আঁকেবাঁকে হুড়দুড় করে ঝাঁকানি দিলেও সে অবিশ্যি ঠিকই সামলে নিল।
 হাওড়ার ইস্টিশনে ট্রেনে ওঠা ইস্তক নাগেশ্বর একটা ব্রিফ নিয়ে খানিকক্ষণ আঁকিবুঁকি কেটে বিড়বিড় করছিল, অর্থাৎ সহযাত্রীটি কে বা কেমন, তা সে তখনই অত মনোযোগ দিয়ে দেখেনি, তবে এই মহিলার আগমণের সাথে সে একটু সচেতন হলো বটে।
 ভারতীয় রেলে রিজার্ভেশনের নিয়মে অচেনা মহিলা অন্য পুরুষের সাথে দু আসনের ক্যুপে জায়গা পেয়েছে এটা একটু বিসদৃশ, কিন্তু গাড়ির অন্যান্য আসন ভরা থাকলে কদাচিৎ তা একটু ঘটে যায়।
 আজ যেমন ঘটল।
 মহিলা একটু রাশভারী মনে হল।
 গরম চা হাতে মৌরসিপাট্টা পেয়ে ডান পা টা বাম পায়ের ওপর তুলে জুতো নাচাচ্ছিল নাগেশ্বর, মহিলা কটমট করে রোষদৃষ্টিতে চাইতে সে একটু থতমত খেয়ে পা নামিয়ে নিল।
 কিছুক্ষণ চুপ থেকে নবাগতা নিজেই নৈঃশব্দ্য ভাঙলেন - "সমস্ত রাস্তাটা কি আপনি একাই জানালার পাশে বসে যাবেন ঠিক করেছেন?
" নাগেশ্বর একটু বিপাকে পড়ল?
 ফাদার কুট্টি তাকে শিখিয়েছেন, মেয়েদের বেশি কথা বলতে দিয়েছ কি মরেছ, সুতরাং স্ত্রীলোকের সঙ্গে ঝগড়া লাগার আগেই বুদ্ধিমান ব্রহ্মচারীরা সবসময় তা এড়িয়ে যায়।
 নিজের সদ্যপ্রকাশিত দুইখানি সংস্কৃত বাণীমালা, যথা - "প্রিয়তে যজমানঃকর্তব্যম্" ও "লিঙ্গাগ্রচর্মেব অবিস্তীর্ণতাং" তে ফাদার কুট্টি লিখেছেন - "কলহম্ স্ত্রীলোকাণি মহাপ্রাণঃ" - অর্থাৎ নারীগণ বেঁচেই আছে ঝগড়া করবে বলে।
 প্রবচনে কুট্টি বলেছেন - "অহমোস্মি মহাপণ্ডিতপ্রাজ্ঞম্।
 অতঃ ইব কলহোস্মি প্রমদাম্ ন কদাঃ", অর্থাৎ - 'আমি একজন জ্ঞানী মহাপণ্ডিত।
 অতএব কখনোই সুন্দরী মেয়েদের সাথে ঝগড়ায় যাইনে'।
 সুতরাং এহেন প্রবাদপুরুষের শিষ্য হয়ে খামোকা তক্কে যাওয়া ভালো দেখায় না, নাগেশ্বর একটাও কথা না বলে জানালার ধার থেকে উঠে নবাগতা হল্টার নেক মহিলাকে জায়গা ছেড়ে দিলে।
 ৪ গাড়ি বর্ধমান ছাড়িয়ে বেহার প্রদেশের দিকে চলেছে, এমন সময় মহিলা হঠাতই নাগেশ্বরের দিকে ঘুরে বসলেন - "এক্সক্যুজ মি! কদ্দুর যাবেন?
" দোর্দণ্ডপ্রতাপ ব্রহ্মচারী নাগেশ্বর এবার মনে মনে প্রমাদ গনলে?
 একটা রীতিমতো আঁটোসাঁটো সোমত্থ মেয়ে এভাবে গায়ে পড়ে কথা বলছে, তার কপালে বিনবিনে ঘাম দেখা দিল।
 সারাজীবনে সে কয়েকশ' লোকের ঘর ভাঙালেও নিজে কখনই সেভাবে মেয়েদের সাথে মেশেনি, বা বলা ভালো সুযোগেও কুলোয়নি।
 ওই মক্কেলদের সাথে কথা যা বলার সব তার সহকারী গগন আর সমরেশই করে।
 আপিসে লেডি সেক্রেটারি নেই, সব দায়িত্ব ওদের দুজনের।
 এর মধ্যে গগন কিছুটা পিওনমাফিক হলেও সমরেশ এলএলবি তুখোড় উকিল, তেমন কোনো তারিখে নাগেশ্বর নিজে গরহাজির থাকলে বড় মামলা অব্দি সে যায়।
 ফাদার কুট্টি একমাত্র মাতা মেরী আর মাদার টেরেসা ভিন্ন অন্য কোনো মহিলার ছবি দেওয়ালে পর্যন্ত টাঙাতে দেন না, এমনকি বৈঠকখানা থেকে বাপের লাগানো ইন্দিরা গান্ধীর ছবি সরিয়েছিল বলে একবার কংগ্রেসের ছেলেরা নাগেশ্বরের ওপর চড়াও হয়।
 সে সময় ঘরে ওই সাত আটটা দশাসই কুকুর না থাকলে হয়তো বিপদও হতো, কিন্তু দেউড়িতে ঢুকতেই বিনা বাক্যব্যয়ে ঘ্যাঁক করে কাউন্সিলর সুকুমার সোমের পাছার এক খাবলা মাংস ডোবারম্যান ডলি তুলে নিল দেখে হামলা করতে আসা ছেলেরা যে যেদিকে পারে দুদ্দাড় ছুটে পালিয়ে যায়।
 কুকুরদের নাগেশ্বর মাত্র একবেলা করে খাওয়ায়, সুতরাং তারা সবসময়ই কাউকে না কাউকে খাবলে দেওয়ার জন্য খুঁজছে।
 কাউন্সিলর সেযাত্রা কোনোরকমে রক্তাক্ত পশ্চাদ্দেশ নিয়ে 'বাবাগো' বলে পালিয়ে বাঁচল।
 "এক্সক্যুজ মি, আপনাকেই বলছি; হ্যালো, কত দূর যাচ্ছেন?
" মহিলা একটু অস্থির হয়েই আবার প্রশ্নটা করলেন?
 বোধহয় তাঁর মতো উর্বশীর প্রশ্নে কোনো পুরুষ এতক্ষণ চুপ থাকবেন, এতটা দুরাশাও করেননি।
 নাগেশ্বর যে ব্রহ্মচারী সেটা নাগেশ্বর নিজে জানে, মহিলার জানার কথা নয়।
 "দিল্লি"।
 একদম সংক্ষিপ্ততম করে গম্ভীর মুখে নাগেশ্বর জবাব দিল।
 "হুম, আমিও দিল্লি যাবো", মহিলা পিঠটা কুশনে এলিয়ে দিলেন, "কিন্তু আমার বার্থটা আপার।
 খুব অসুবিধা না হলে আপনাকে বদলে নিতে বলতাম।
 আপত্তি আছে?
" "না?
 ঠিক আছে।
 আমিই আপার বার্থে শুয়ে যাবো।
" "ধন্যবাদ"।
 মহিলা নির্বিকার মুখ ঘুরিয়ে ফের প্রকৃতি দেখায় মনোনিবেশ করলেন।
 নাগেশ্বরের এবার অত্যন্ত রাগ হলো।
 এ মহিলা আচ্ছা অভদ্র তো! সুবিধাও নেবে, কিন্তু অনুরোধের মধ্যেও গুমোর বিস্তর।
 সে প্রচণ্ড রকম অপমানিত বোধ করল।
 হতে পারো তুমি রাণী এলিজাবেথ, কিন্তু আমিও শ্রীযুত নাগেশ্বর দাস এমএ, এলএলবি, এলএলএম গোল্ড মেডেল; কলকাতার স্বনামধন্য 'নারীকল্যাণ সমাজসেবী' ও শৌখিন প্রয়াত রাজেশ্বর দাস, ইন্টারমিডিয়েট - এর একমাত্র পুত্র, ঘরে আট আটটা বিলিতি কুকুর, পাঁচটা গাড়ি।
 আজ পর্যন্ত একটা মোকদ্দমাও পিছলে যাওয়ার রেকর্ড নেই, বড় বড় জজরা তার ডিভোর্সের মামলার উদাহরণ দেয়, আর কোথাকার কে তুমি একটা হল্টার নেক ব্লাউজ পরে রাতারাতি সাপের পাঁচ পা দেখেচ?
 অকস্মাৎই সে রাগে একদম অগ্নিশর্মা হয়ে উঠল, তারপর সটান ফোন হাতে ক্যুপের বাইরে প্যাসেজে এসে সটান ফাদার কুট্টির নম্বর ডায়াল করল - "ফাদার, আমি নাগেশ্বর বলছি?
" "ইয়েস মাই সন", কুট্টি পাদ্রী একদম মধুর মতো উত্তর দিলেন।
 "দিল্লি যাচ্ছি ফাদার।
 ট্রেনে আছি।
 একটা উটকো বিরক্তি এসে জুটেছে, কি করি বলুন ত?
 বিষয়টা হলো গিয়ে..." সে পুঙ্খানুপুঙ্খ ঘটনাটা একটা কমা - পূর্ণচ্ছেদও বাদ না দিয়ে ঠিক যেমনটি ঘটেছে তেমনটিই বলল?
 "মাই সন, তুমি কি ওই ডটারের প্রেমে পড়েছ?
" ফাদার কুট্টিকে একটু ব্যতিবস্ত শোনালো এবার?
 "আহ্! কি বলছেন কি ফাদার?
 আমি তো উল্টে ওর উপর বেশ ক্ষেপে আছি..." "উঁহু?
" ফাদার মাথা নাড়লেন, "তুমি আমার নতুন বইয়ের শ্লোকগুলো ঠিক করে পড়নি।
 'নিমিত্তেবালা নরস্য ক্রোধাগ্নেচরিত্রং প্রতিবিপরীতঃ যথাতথম্।
" অর্থাৎ নারীর প্রতি পুরুষের রাগ চরিত্রে ঠিক তার উল্টো।
 সুতরাং তুমি যাকে রাগ বলছ, হতে পারে সেটাই ওর প্রতি তোমার পরোক্ষ অনুরাগ।
 সুতরাং বাছা, "স্বহিতার্থে অনুদ্বিগ্নম্ ভবঃ"।
 অযথা অত উতলা হোয়ো না।
" ৫ ফাদারের বাণী কিন্তু মধুপুর ছাড়ার পরই মাঠে মারা গেল।
 ততক্ষণে অপরাহ্ন পড়ে এসেছে, এবং বাইরে আকাশ কাঁপিয়ে বৃষ্টির দরুন জুলাই এর বিকালে সাড়ে পাঁচটা নাগাদই কামরা বেমালুম আঁধারপানা হয়ে এল।
 নাগেশ্বর একটা কাগজ নিয়ে আপার বার্থে উঠে বেডলাইট জ্বেলে দিল।
 "আচ্ছা শুনছেন, বলি আপনার কি করা হয়?
" আচমকাই নিচ থেকে হল্টার নেকের নিস্পৃহ প্রশ্ন ভেসে এল?
 নাগেশ্বর হয়তো উত্তরই দিত না, তবু নেহাতই অভদ্রতা হয়ে যাবে দেখে কাগজ থেকে চোখ না সরিয়েই বলল - "আমি লয়্যার।
 হাইকোর্টে প্র্যাক্‌টিস করি"।
 "কি প্র্যাক্‌টিস করেন?
 সিভিল না ক্রিমিনাল?
" আবার সেই নিস্পৃহ গলা?
 "আগে ক্রিমিনালও করতাম।
 এখন শুধুই সিভিল।
" "কেমন সিভিল?
 ল্যান্ড না এফিডেবিট?
" রাজেশ্বরপুত্র নাগেশ্বর দাস এবার সৌজন্য ভুলে রাগে অগ্নিশর্মা হয়ে উঠল! এতক্ষণ সে কিছুই বলেনি, কিন্তু তাই বলে শেষে 'এফিডেবিট'?
 বটতলার নতুন ছেলেরা যা করে, সেই এফিডেবিট করার জন্য এত বড় ডিভোর্সের সাম্রাজ্য বানানো তার?
 কিংবদন্তী এটর্নী নাগেশ্বর দাস সে?
 সঙ্গে এমএ, এলএলবি, এলএলএম গোল্ড মেডেল য়ুনিভার্সিটি অফ ক্যালকাটা।
 একদিন দুর্যোগবশতঃ বিমান পায়নি বলে ট্রেনে উঠতেই আজ সটান এফিডেবিট উকিল বনে গেল?
 দুই লাফ দিয়ে বার্থ থেকে দমাস্ করে মেঝেতে নেমে হুঙ্কার দিয়ে উঠল সে, - "গেট দ্য হেল আউট অফ মাই বার্থ, নাউ!" সব ঘটনাটা এতটাই আচম্বিতে ঘটল যে হল্টার নেক চমকে উঠলেন! নাগেশ্বর গর্জে উঠল - "আমাকে দেখে আপনার এফিডেবিট লয়্যার মনে হয়?
 যা নয় তাই বলে যাবেন আর ছেড়ে দেব ভেবেছেন?
 এখুনি জানালা থেকে সরে আসুন, এটা আমার সিট, জানালার ধারে আমি বসব?
" ভদ্রমহিলা প্রথমে থতমত খেলেও এরই মধ্যে সামলে উঠেছিলেন।
 দেখা গেল তিনিও কম যান না, প্রতিহুঙ্কার এলো - "তা আপনার গলায় কি সার্টিফিকেট ঝুলছে নাকি মশাই?
" নাগেশ্বর আরও তেতে উঠল, "তো আপনার গলাতেও সার্টিফিকেট ঝুলছে নাকি যে আপনি একটি এমনতর দজ্জাল অভদ্র প্রজাতির মহিলা?
" "মানে! আমি দজ্জাল অভদ্র?
" মহিলার চোখ এবার রক্তবর্ণ হলো, "আমাকে আপনি অবসিন ল্যাঙ্গুয়েজে অ্যাটাক করলেন?
 ননসেন্স কোথাকার! জানেন, আমার নামও মিস লতিকা বোস, সারা ভারত নারীবাদী ঐক্য সংগঠনের কেন্দ্রীয় সভানেত্রী আমি, চাইলে এখনই পাঁচশ মিডিয়া ডেকে আপনাকে আমি ঘুঘু দেখিয়ে ছাড়ব?
 অমন ঢের ঢের কালো কোট কতই দেখা আছে আমার ।
" "ওঃ! গাঁয়ে মানে না আপনি মোড়ল! যা বাতেলা দেওয়ার জানালা ছেড়ে এসে দিন।
 আমার নামও মিস্টার নাগেশ্বর দাস, এলএলএম গোল্ড মেডেল ফ্রম য়ুনিভার্সিটি অফ ক্যালকাটা।
 রেলওয়ে আইন না মেনে অন্যের সিট জবরদখল করার জন্য আপনাকে আমি জেলের ঘানি টানিয়ে ছাড়ব।
" "আরে মোলো যা! কত দেখলুম..." মুহূর্তের মধ্যে ঝগড়া কুৎসিত পর্যায়ে পৌঁছল।
 মিস লতিকা বোস রাঁচি বিশ্ববিদ্যালয়ের এমবিএ পাশ।
 পোড়খাওয়া মহিলা, ঝগড়া করতে তাঁরও জুড়ি নেই।
 স্যুটপরা নাগেশ্বর আর হল্টার নেকের কথা কাটাকাটি অচিরেই কামরায় শোরগোল ফেলে দিলে।
 গাড়ির দায়িত্বপ্রাপ্ত টিকিটবাবু অবস্থা সামাল দিতে দৌড়ে এলেন।
 প্রথম শ্রেণীর যাত্রী মানেই রেলের খাতায় ভিআইপি, অতএব নরম সরম করে তখনকার মতো একটা মধ্যস্থতা করা গেল।
 কিন্তু জানালার ধার আইন মোতাবেক নাগেশ্বরেরই পাওনা হয়; অতএব সকলের সমবেত স্বীকৃতিতে বিজয়ীর মতো জানালা দখল করে উকিল নাগেশ্বর এলএলএম ডোন্ট কেয়ার ভাব নিয়ে ঠ্যাং এর ওপর ঠ্যাং তুলে নাচাতে লাগলে।
 মিস লতিকা রাগে ফোঁস ফোঁস করছিলেন, কিন্তু রিজার্ভেশনের নিয়ম মেনে পরাজয় তাঁকে স্বীকার করতেই হলো।
 অষ্ফুটস্বরে কিছুক্ষণ শাপশাপান্ত করে মিস লতিকা ক্যুপের বাইরের যাতায়াতের কমন প্যাসেজে গিয়ে দাঁড়ালেন।
 ৬ বিষ্ণুগুপ্ত ওরফে চাণক্যমুণি লিখেছেন, "ন কশ্চিৎ কস্যচিন্মিত্ৰং ন কশ্চিৎ কস্য চিদ্রিপুঃ।
 /ব্যাবহারেণ জায়ন্তে মিত্রাণি রিপবন্তথা।
" অর্থাৎ কারোকে নিজ কর্মের মাধ্যমে উত্যক্ত বা অনুত্যক্ত না করলেই কেউ আর আমাদের বন্ধু বা শত্রু নয়।
 কিন্তু শত্রুটি যদি একটি সুশ্রী মহিলা হয়, তবে কদাচ তার অভাব বোধ যে বন্ধুবিয়োগের চেয়েও বিসদৃশ ঠেকে তা কৌটিল্য না জানলেও "মহাপণ্ডিতপ্রাজ্ঞম্" ফাদার কুট্টি ঠিকই বুঝেছিলেন।
 সুতরাং নাগেশ্বরকে তিনিই সাবধান করেছিলেন আগেই ; তথাপি বিপর্যয়টা থামানো গেল না।
 গাড়ি আরো কিছুদূর গড়াতেই হল্টার নেক পরিহিতা লতিকাবিবর্জিত দু আসনের ক্যুপ নাগেশ্বরের কাছে চরম বিষময় ঠেকতে লাগল; শত্রুর গায়ে স্নো পাউডারের গন্ধ থেকে ফিনফিনে শাড়িতে তার দৌড়াদৌড়ি ফেলা যৌবন ইত্যাদির পরেও প্যাসেজে দাঁড়ানো বিমর্ষ ও ক্ষুন্ন লতিকার মনমরা মুখের কথা মনে করে সে অন্তরে অন্তরে বড়ই ব্যাকুল হয়ে উঠলে।
 মেয়েটা নাহয় ভুল করেই তাকে এফিডেবিট উকিল বলে ভেবেছিল, কিন্তু তাই বলে এতটাও হাঙ্গামা উচিৎ হয়নি।
 আহা রে! # "বলি শুনছেন?
" নাগেশ্বরের থতমত খাওয়া কথায় একটু সচকিত হলেও কান্নামুখ লতিকাদেবী তার দিকে ফিরে চাইলেন না?
 তবে তাঁর বিক্রম কিঞ্চিৎ অন্তর্হিত হয়েছে বোঝা যাচ্ছিল, বরং নতুন বউ গোসা করলে যেমন হয়, তেমন একটা তুঙ্গ অভিমানে তিনি ছুটন্ত গাড়ির জানালা দিয়ে বাইরে তাকিয়ে রইলেন।
 "আসলে আমার অতটা রেগে যাওয়াও ঠিক হয়নি তখন" খানিকটা খকখক কেশে তবুও লতিকার মানভঞ্জনের একটা চেষ্টা করল নাগেশ্বর।
 লতিকা ডান হাতের উল্টোপিঠ দিয়ে চোখ মুছলেন, তবে উচ্চবাচ্য করলেন না।
 "মিসেস, আই মিন মিস বোস, আয়্যাম এক্সট্রিমলি সরি...", শ'খানেক নামজাদা ডিভোর্সের মামলা লড়া দোর্দণ্ডপ্রতাপ নাগেশ্বর উকিলও কেমন যেন মুহূর্তে মুহূর্তে থতমত খেয়ে যাচ্ছিল।
 বোধহয় ফাদার কুট্টি এইজন্যই তাকে স্থির হতে বলেছিলেন।
 সে ক্ষণকাল ইতস্তত করে এবার একটু মায়াজড়ানো কণ্ঠেই বলে বসল, "প্লিজ ভেতরে চলুন এবার, সেক্ষেত্রে আপনি জানালার ধারই নিন, আমিই বরং আগের মতো আবার নাহয় আপার বার্থে..." নাগেশ্বরের দিকে চকিতে একবার চোখ তুলে নামিয়ে নিয়েই মিস লতিকা বাচ্চাদের মতো ফোঁপাতে লাগলেন, নাগেশ্বর লজ্জায় দুঃখে এবং প্রেমে গলে পুকুর হয়ে গেল।
 ৭ অতঃপর যা হওয়ার তাই হয়েছে।
 ভারতবিখ্যাত ডিভোর্স উকিল দাস্যপুত্র শ্রী শ্রী শ্রীযুত বাবু নাগেশ্বর দাস এলএলএম (গোল্ড মেডেল) বিবাহবিচ্ছেদের মামলা লড়া চিরকালের জন্য বন্ধ করেছে।
 তাই বলে ওকালতির আমদানিতে বিশেষ একটা ঘাটতি পড়েনি, কারণ এই দেশে বিবাহবিচ্ছেদের সাথে সাথে অন্য মামলাও কম নেই।
 এছাড়াও বাপের অতগুলো চালু ব্যবসা, নায়েব মুরলীর সাথে মিসেস লতিকা বোস দাস এমবিএ জুটে গিয়ে মাথাধরার বড়ি ও বিশুদ্ধ কবিরাজী টনিক এখন লন্ডন থেকে নাইজেরিয়া সবখানেই যায়।
 বাড়ির কুকুরগুলোকে আপাতত দুবেলা ভরপেট খাবার খাইয়ে সহবতের শিক্ষা দেওয়া চলছে।
 ইন্দিরা গান্ধীর ছবি ফের স্বস্থানে ঝুলেছে।
 এই উপলক্ষে কংগ্রেসের ছেলেদের বাড়িতে ডেকে সেদিন সামান্য বোঁদে ও মিহিদানা খাওয়ানো হয়েছিল, এককালে ডোবারম্যান ডলির কামড়ে পাছার পাউন্ডখানেক মাংস হারানো কাউন্সিলর সুকুমারও খানিক ভয়ভয় নিয়ে পিরিচখানেক মিষ্টি খেয়ে ডলিকে নিজের গন্ধ শুঁকিয়ে গে ল।
 কুকুর একবার গা শুঁকে নিলেই মনে রাখবে, নয়ত এবারের বার নিতম্বের বদলে সামনের দিকে খাবলে দিলেই মুশকিল! "বিশ্ব কামমুক্তি কেন্দ্রের" সকল কার্যক্রম থেকে নাগেশ্বর দাস হাত তুলে নিয়েছে।
 মিসেস লতিকা বোস দাসের সাথে একরাত ফুলশয্যে করেই "প্রিয়তে যজমানঃকর্তব্যম্" ও "লিঙ্গাগ্রচর্মেব অবিস্তীর্ণতাং" বইদুটি সে উনুনে দেয়, তারপর একমাস সে বৌয়ের অন্দরমহল থেকে বেরোয়নি বলে গোটা চালতাবাগানে লোকশ্রুতি আছে।
 গিরিশ পার্কের খোট্টা ছুতোর মিস্ত্রি ছত্রী সিং নিজে এই তিরিশদিনে ছয় ছয়টা বর্মীজ কাঠের উৎকৃষ্ট বক্সখাট 'আর দাস ম্যানসন'-এ একের পর এক যোগান দিয়ে আসছিল; অতএব কিছু হোক না হোক, পুরোনো ভাঙা খাটসমূহ নিয়ে তার ফিরে আসা টেম্পো একেকটা সেইসব মহামিলন দুন্দুভির প্রকাশ্য সাক্ষ্য বহন করে।
 মাসব্যাপী টানা ফুলশয্যের ঘর থেকে বেরোনো খাটগুলির দশা এতটাই বেহাল ছিল যে অত ভালো কাঠগুলি দিয়ে চৌপায়াও বানানো গেল না একটা, শেষমেষ রদ্দি মালের দরে সেইসব ভাঙাচোরা স্মৃতিকুণ্ড নিমতলা শ্মশানে বিক্রি হয়।
 নাগেশ্বরের পয়সা না পেয়ে "বিশ্ব কামমুক্তি কেন্দ্র" অচিরেই লালবাতি জ্বেলেছিল, এখন ঘরেও ব্রহ্মচর্যের কোনোরকম প্রচার সম্পূর্ণরূপে নিষিদ্ধ ঘোষিত হয়েছে।
 মিসেস লতিকা বোস দাস নিজেও সারা ভারত নারীবাদী ঐক্য সংগঠন থেকে তাঁর যাবতীয় যোগাযোগ ছিন্ন করেছেন।
 তিরিশ দিন ব্যাপী টানা অমন প্রলয়ঙ্কর রমনের পর আপাতত তিনি কিঞ্চিৎ বমন করেছেন, অর্থাৎ ঘরে ছোট অতিথির আবির্ভাব তিথি সুনিশ্চিত হয়েছে।
 উত্তর কলকাতার ঝানু লেডি ডাক্তার শ্রীমতী রাণু সাহা এখন সকাল বিকেল মিসেস বোস দাসকে দেখে যান।
 ছেলে হলে তার নাম হবে ব্রজেশ্বর দাস, মেয়ে হলে রাইকিশোরী, মোটের ওপর এমনটাই ঠিক হয়ে আছে।
 # ফাদার শ্রীনিবাসম্ কুট্টির সংস্কৃত প্রবচন ও বিরচিত পুস্তকাদি বাজারে আর আগের মতো চলে না।
 শিষ্যের খয়রাতি পুঁজির অভাবে তাঁর "বিশ্ব কামমুক্তি কেন্দ্র" গণেশ ওল্টালে পর তিনিও শেষ শ্লোকে "বিনাশে রতিযত্র, অপণ্ডিতাঃ বসতিতথা" অর্থাৎ "কাম যেখানে সর্বনাশ ডাকে, সেখানেই তো মূর্খরা থাকে" এমনটি লিখে ভগ্নহৃদয়ে কলকাতা ছেড়ে রাতারাতি মাদ্রাজে ফিরে গিয়েছেন।
 (সমাপ্ত) www.facebook.com/ iamskchandanali - - - - - - - - - - - কপিরাইট - সেখ চন্দন আলি 🇮🇳 ভারত গণরাজ্য 🇮🇳 - - - - - - - - - - - চিত্রসৌজন্য - আন্তর্জাল (গ্রাফিক্স - লেখক) ছবিটি সম্পূর্ণ অবাণিজ্যিক স্বার্থে ব্যবহৃত হলো।
 - - - - - - - - - - - www.facebook.com/iamskchandanali www.instagram.com/iamskchandanali www.twitter.com/iamskchandanali ।
