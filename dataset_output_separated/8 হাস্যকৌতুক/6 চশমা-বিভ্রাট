    "চশমা-বিভ্রাট "        সন্ধ্যেবেলা রান্নাঘরের কাজ সেরে টিভির সামনে আরাম করে বসলাম।
 কর্তা ফিরলেন ইভনিং ওয়াক সেরে।
 এসেই.... __এক কাপ চা হবে, প্লীজ... চায়ের অর্ডার দিয়ে গেলেন ফ্রেশ হতে।
 ইন্টারেস্টিং একটা শো চলছিলো।
 ওই " প্লীজ " শব্দটা ইচ্ছে না থাকলেও উঠতে বাধ্য করলো।
 কিন্তু বিরক্তিতে গজগজ করতে করতে রান্নাঘরে  ঢুকলাম।
 চা নিয়ে এসে দেখি উনি আরাম করে বসে টি ভি দেখছেন।
 চা দিয়ে আমিও বসে পড়লাম।
 বসে মিনিটখানেক টি ভিতে চোখ রাখার পরেই চশমার খোঁজ।
 চশমা কই... কোথায় গেলো! চশমা ছাড়া লেখাপড়া বা বেশীক্ষণ টি ভি দেখা কোনটাই সম্ভব নয়।
 আমার আবার স্বভাব কাজ ফুরালেই বারবার চশমা খুলে রাখা।
 চশমা খুঁজে বেড়াতে লাগলাম।
 এখানে... ওখানে... সেখানে...কোত্থাও নেই, দুষ্টু বাচ্চার মতো যেন লুকোচুরি খেলছে।
 আমি হয়রান চশমার খোঁজে আর ওদিক থেকে আমার অন্যমনস্কতার ওপর গা জ্বালানো টিপ্পনি ভেসে আসছে।
 ধ্যুস্... শেষপর্য্যন্ত বিরক্ত হয়ে চোখে হাত চাপা দিয়ে শুয়ে পড়লাম।
 কতক্ষণ শুয়ে ছিলাম খেয়াল নেই...ঘুম চলে এসেছিলো বুঝি।
 তন্দ্রা ভাঙলো কর্তার সুমধুর ব্যঙ্গবাণীতে, __ আজ কি চশমার শোকে বাড়ীতে সকলের খাওয়া-দাওয়া বন্ধ! উঠলাম দাঁত কড়মড় করতে করতে।
 তন্দ্রাচ্ছন্ন চোখে অগ্নিবর্ষণটা ঠিকমতো হোল না।
 উনি মুচকি হেসে গেলেন হাত ধুতে৷ টিভি চলছে... তার সামনে বসে সিরিয়াল দেখতে দেখতেই  খাওয়া হবে।
 খাবার নিয়ে এসে দেখি আমার সাধের চশমা ত্রিভঙ্গমুরারি হয়ে অসহায়ভাবে আমার দিকে চেয়ে রয়েছে।
 এই বুঝি কেঁদে ফেলবে! আহা রে...,বুকের ভেতর মুচড়ে উঠলো।
 হয়েছে কি... আমি চা বানাবার জন্য উঠেছি।
 অভ্যেস মতো চশমা খুলে রেখে দিয়েছি সোফার ওপরেই।
 আর উনি জম্পেশ করে তার ওপরে বসেই এতক্ষণ টিভি দেখছিলেন! রুমে ফিরে একবার হতভাগ্যের ওপর শুধুমাত্র বক্রদৃষ্টিপাত করে শত্রু আবার আসনে বিরাজমান হলেন।
 আর একদিনের ঘটনা বলি।
 বাজারে গেছি।
 কেনাকাটা হয়ে যাওয়ার পরে ব্যাগ থেকে চশমা বের করে চোখে  দিলাম।
 বিল মিটিয়ে অভ্যেস মতো  চশমা খুলে আবার ব্যাগে রেখে দিলাম।
 বাড়ী ফিরে দরকারমতো বের করতে গিয়ে দেখি চশমা নেই।
 দোকানে ভিড়ের মধ্যে সেটা ব্যাগের মধ্যে রাখতে গিয়ে ব্যাগের বাইরে ফেলে দিয়েছি।
 __ হ্যালো...হ্যালো..."অল ইন ওয়ান" স্টোর?
 আমার চশমা...ইত্যাদি ইত্যাদি.... __ না ম্যাডাম, এত ভিড়ে...সম্ভব নয়...ইত্যাদি ইত্যাদি.... হারিয়ে গেছে আমার সাথী?
 বিচ্ছেদব্যথায় বিষন্ন  ভারাক্রান্ত হৃদয়।
 কিন্তু বাড়ীতে সহানুভূতি তো নেইই, উল্টোদিকে বেশ খানিক তীক্ষ্ণ বাক্যবাণে বিদ্ধ হয়ে বেচারা আমি অশ্রুধারায় আপ্লুত হলাম।
 কিছুদিন আগে তো এই চশমা নিয়ে একটা যা তা ঘটনা ঘটে গেল।
 মুম্বাই গেছি ছেলের শ্বশুরবাড়ি।
 নাতনী হয়েছে...সেখানেই আছে।
 তাকে দেখতে গেছি।
 যথারীতি একদিন বিকেল থেকে আমার চশমা গায়েব।
 খোঁজ...খোঁজ... হুলুস্থুল কাণ্ড।
 বসার ঘর...শোবার ঘর...রান্নাঘর... স্নানের ঘর... কোত্থাও,আর খুঁজতে বাকি রইলো না।
 এমন কি জামাকাপড়ের ঘর থুড়ি আলমারি পর্য্যন্ত তন্ন তন্ন করে খোঁজা হলো।
 কিন্তু,তাহার দেখা নেই রে তাহার দেখা নেই! আমি দীর্ঘনিঃশ্বাস ফেললাম,যথারীতি...।
 শেষে সবাই বেহাল হয়ে বসে পড়ে।
 বাড়ীতে একটা এক্সট্রা রিডিং গ্লাস ছিল,তাই দিয়ে সেদিনটা কাজ চালালাম।
 বেহাই মশাই খুব লজ্জিত,যেন অপরাধটা তাঁরই।
 আমতা আমতা করে বললেন, __ কাছেই একজন ভালো চোখের ডাক্তার আছেন।
 তাঁকে চোখ দেখিয়ে নতুন চশমা নিয়ে নেওয়া যাবে।
 আমি একটু হেসে চুপ করে থাকলাম।
 আমার বিটকেল অভ্যেসের কথা,আর তারজন্য চশমা নিয়ে প্রায়ই ঘটতে থাকা নানারকমের কেলেংকারীর কথা ফাঁস করলাম না।
 পরের দিন সকালে বাড়ীর কাজের মেয়েটি ব্যালকনি পরিষ্কার করতে গিয়ে, __ এই যে...এ...এ... বলে বিদঘুটেভাবে চিল্লিয়ে ওঠে।
 সব্বাই ছুটলাম কি হয়েছে দেখতে! ওর দন্তবিকশিত মুখ আর হাতে আমার ভাঙাচোরা হতভাগ্য চশমাকে আবিষ্কার করে আমাদের চোখ ছানাবড়া! এতক্ষণে আমার মাথায় আলো জ্বলে উঠলো।
 গতকাল ব্যালকনিতে আমি ফেসবুকে মগ্ন ছিলাম।
 পাশেই রুমে নাতনী ছিলো ঘুমিয়ে।
 হঠাৎ জেগে কেঁদে ওঠে...আমি সেখানেই রাখা এক উঁচু টুলের ওপরে চশমা খুলে রেখে হন্তদন্ত হয়ে ছুটে যাই তার কাছে।
 এরমধ্যে  নীচে রাখা এক ভারি স্যুটকেস কেউ টুলের ওপর চাপিয়ে দেয় আর আমার সাধের চশমা সমাধি লাভ করে।
 এখন সাফাই করার সময় কোন কারণে সেটি আবার নীচে নামানো হলে আমার নিতান্ত হতভাগ্য বিধ্বস্ত চশমা দাঁত ছিরকুটে বেরিয়ে আসে মেয়েটির হস্তপ্রদেশে।
 এখানে অবশ্য আমার তিরস্কৃত হওয়ার ভয় নেই... তাই বিন্দাস....।
 কিন্তু চুপিচুপি এখানে একথা স্বীকার করেই নেবো যে আমার চশমার দুর্দশা দেখে এবাড়ীর সকলের অপরাধী চোখের দৃষ্টি আমি ঠিক হজম করতে পারছিলাম না।
 কারণ,অপরাধটা তো যথারীতি....ইত্যাদি... ইত্যাদি।
 @@@@@@ ।
