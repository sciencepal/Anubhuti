আরে ও সীমা...সন্ধ্যা প্রদীপটা জ্বালিয়ে দে।
 ক্যালেন্ডারে দেখ তো,আজ কি কিছু আছে?
 একাদশী বা পূর্ণিমা?
 আমার কোমরটা খুব যন্ত্রনা হচ্ছে।
 না হলে আমিই প্রদীপ জ্বালিয়ে দিতাম।
 তোর মা কাল আসবে,তোর মামার বাড়ি গেছে।
 এই দুদিন একটু কষ্ট কর।
 সীমা:আমি জ্বালিয়ে দিচ্ছি প্রদীপ কিন্তু আজ কোনো পূর্ণিমা নয় অমাবস্যাও নয়।
 তুমি ডাক্তার দেখাও।
 সীমা ক্লাস টেন এ পড়ে।
 সামনেই পরীক্ষা, তাই মায়ের সাথে মামার বাড়ি যায়নি পড়াশুনায় ব্যাঘাত ঘটবে বলে।
 সন্ধ্যা প্রদীপ জ্বালিয়ে সীমা তুলসী তলায় গেছে,অমনি কিছু একটা যেন সীমার পাস দিয়ে চলে গেল,কিন্তু আবছা অন্ধকারে দেখতে পেল না।
 ভয়ে ভয়ে সীমা প্রদীপ জ্বালিয়ে সন্ধ্যা আরতি করে ঘরে ঢুকে পড়লো।
 ঠাকুমাকে গিয়ে বললো- 'ঠাকুমা আমি যখন প্রদীপ জ্বালিয়ে তুলসি তলায় গেলাম অমনি কিছু একটা আমার পাস দিয়ে চলে গেল কেমন অদ্ভুত মনে হলো।
 আর কি দুর্গন্ধ, পচা পচা লাগছে।
 আমার ভয় করছে ঠাকুমা।
 ঠাকুমা: ধুর ছাই! ও কিছু না,শেয়াল হবে হয়তো।
 ঠিক আছে দরজায় খিল দিয়ে দে।
আর বাইরে বেরোতে হবে না।
 সীমার গা'টা এখনো কেমন ঘিন ঘিন করছে সেই পচা গন্ধে।
 গন্ধটা যেন নাকে লেগে রয়েছে।
 ঠাকুমার সাথে কথা বলতে বলতে সীমা মনে মনে ভাবছে বাইরে কে ছিল ওটা?
 আমি পড়ার ঘরে যাই ঠাকুমা,আমার অনেক পড়া বাকি আছে,তোমার কিছু লাগলে আমায় ডেকো তখন,একা উঠে কিছু আনার চেষ্টা করোনা?
 ঠিক আছে।
 যা মন দিয়ে পড়াশোনা কর।
 পড়াশোনা করতে করতে প্রায় রাত আট টা বাজে।
 সীমা জানালার বাইরে তাকিয়ে দেখে,জোৎস্নার আলো ফুটে উঠেছে।
 মিটিমিটি জোনাকি গুলো গাছের পাতায় পাতায় যেন আরও আলো ছড়িয়ে দিচ্ছে।
 নিঝুম রাত।
 আকাশের বুকে বাদুড় উড়ে চলে ফলের খোঁজে।
 সীমা রাতের প্রকৃতি আগেও দেখেছে বাড়ির জানালা দিয়ে।
 কিন্তু আজকের প্রাকৃতিক দৃশ্য যেন এক অপূর্ব ও অনাবিল মুহূর্ত।
 তাই প্রকৃতির প্রান্তে নিজের মনকে হারিয়ে ফেলেছে।
 কে যেন পেছন থেকে হাত বাড়িয়ে সীমাকে টেনে ধরেছে।
 বে'খেয়ালি মনের সীমা বাবা'গো মাগো বলে চিৎকার করে পিছনে ঘুরে দেখে, অবাক হয়ে যায়।
 ঠাকুমা কথা বলতে পারছে না শুধু ইশারায় বলছেন জল খাবেন।
 সীমা বুঝতে পেরে ছুটে গিয়ে একগ্লাস জল নিয়ে আসে,ঠাকুমাকে দেয়।
 জল খেয়ে ঠাকুমা নাতনি সীমার মাথায় হাত বুলিয়ে বলেন-'তুই আমাকে বাঁচালি রে।
 আমি মুড়ি খাচ্ছিলাম।
 শুকনো মুড়ি আমায় গলায় আটকে যায়।
 কাছে জল ছিল না,তাই তোকে ডাকতে পারিনি।
 উফঃ ঠাকুমা।
 আমি তো ভয় পেয়ে গেছিলাম।
 জল নাও আর নিজের ঘরে যাও।
 আমি কয়েকটা রুটি বানিয়ে আনি।
 রাতে খেতে হবে তো।
 রান্না ঘরে সীমা আটা মাখছে,মনে কেমন একটা ভয় আজ।
 হঠাৎ পেছনে যেন কে দাঁড়িয়ে রয়েছে।
 সামনের দেওয়ালে বিরাট ছায়া পড়েছে।
 সীমা স্তব্দ।
 যেই পেছনে ঘুরে দেখে, অমনি কেউ নেই।
সঙ্গে সঙ্গে সামনে ঘুরে দেখে ছায়াটাও নেই।
 কি অদ্ভুত! ভুত নয়তো! ঠাকুমা নাতনি এবার রাতে খাওয়া দাওয়া সেরে ঘুমোতে যাবে।
 সীমা পড়ার ঘরে বই নিয়ে নাড়াচাড়া করছে আর একবার করে বাইরের মনোরম প্রাকৃতিক দৃশ্য দেখছে।
 সারি সারি সারসের দল আকাশে উড়ে যায়।
 ভাসমান মেঘের জন্যে চাঁদ মাঝে মাঝে ঢাকা পড়ে,আবছা অন্ধকার হয়ে যাচ্ছে।
 দূরের ওই বট গাছে সমানে পেঁচা ডেকে চলেছে।
 সীমা বট গাছটার দিকে তাকিয়ে রয়েছে।
 বাদুরগুলো উড়ে এসে ডালে ঝুলছে বট ফল খাচ্ছে।
 মাঝে মাঝে বাদুড় গুলো ডেকে উঠছে।
 হঠাৎ বট গাছ থেকে সাদা কিছু একটা লাফ দিয়ে নীচে মানলো।
 ঝুলতে থাকা বাদুড় গুলো সাঁই সাঁই করে যে যার মতো এদিক ওদিক উড়ে পালাতে থাকে।
 সীমার গা শিউরে ওঠে।
 অদ্ভুতুড়ে সাদা জিনিসটা পাশের পুকুরে হন হন করে নেমে গেল।
 তারপর অদৃশ্য হয়ে যায়।
 জলের মাছগুলো হঠাৎ লাফালাফি করা শুরু করলো।
 সীমার গলা শুকিয়ে আসে।
 পা দুটো নড়াতে পারছে না।
 চোখের পলক ফেলে আবার তাকাতেই জানালার বাইরে সীমার চোখের সামনে কেউ একটা দাঁড়িয়ে রয়েছে।
 একটা দমকা হাওয়া জানালা দিয়ে ঘরে ঢুকলো সাথে দুর্গন্ধ।
 সীমা চিৎকার করে ঠাকুমা বলে ডেকে ওঠে আর পেছনে ঘুরে পালাতে গিয়ে দেখে দরজার সামনে প্রকান্ড কে একটা দাঁড়িয়ে রয়েছে।
 আর সারা ঘরের আলো জ্বলছে নিভছে।
 সীমার চিৎকারে পাশের ঘরে ঠাকুমার ঘুম ভেঙে যায়।
 কে?
 কে?
 কে?
 কি হয়েছে?
বলতে বলতে ঠাকুমা ছুটে আসেন?
 অমনি সেই ধবধবে সাদা অদ্ভুত কিছু মিলিয়ে গেল,কিন্তু সারা ঘরে দুর্গন্ধ রয়েছে।
 ঠাকুমা নাতনিকে জড়িয়ে ধরে জানালার বাইরে তাকিয়ে দেখেন প্রকান্ড লম্বা কেউ বাতাসে ভাসতে ভাসতে বট গাছটার দিকে চলে যাচ্ছে।
 থরহরিকম্প ঠাকুমা নাতনি কোনোপ্রকার জানালা বন্ধ করে ঘরে বসে রয়েছে।
 সীমার চিৎকারে পাশের বাড়ির সকলে ছুটে আসে।
কি হয়েছে জানতে চায়।
 সীমা ও ঠাকুমা সব ঘটনা বলে।
 কেউ আর বিশ্বাস করে না ওনাদের কথা।
 জানালা খুলে বাইরে তাকিয়ে দেখে কেউ নেই।
 সীমা বলে-' বিশ্বাস যদি না হয় তাহলে এই দুর্গন্ধ কোথা থেকে আসছে?
 সবাই বললো,তা ঠিক কথা, হয়তো জানালার বাইরে ইঁদুর মরে পড়ে রয়েছে?
 আজ এত রাতে দেখতে হবে না কাল সকালে দেখে নিও।
 বাইরে নিশ্চই কিছু মরে পড়ে রয়েছে।
 সেদিন রাতে পাশের বাড়ির কাকিমা এসে সীমা'দের ঘরে ঘুমালেন।
 কারুর চোখে সারারাত ঘুম নেই।
 সকালে সীমার বাবা ও মা, মামার বাড়ি থেকে চলে আসেন।
 সীমার বাবা সব শুনে বাড়ির পিছনে গিয়ে দেখেন একটা মুণ্ডুহীন সাপ মরে পড়ে রয়েছে।
 আর তার পাশেই একটা পেঁচাও মরে পড়ে রয়েছে।
 হয়তো সেগুলোর দুর্গন্ধ ছিল।
 কিন্তু ওই লম্বা অদ্ভুত জিনিস টা কি ছিল তাহলে?
 সীমা ও তার ঠাকুমা যতই বলার চেষ্টা করুক ওই অদ্ভুত কিছুর বিষয়ে, সবার মুখে একটাই কথা-" না দেখলে বিশ্বাস করবো না"?
 আবার নিশ্চই আসবে।
 ।
