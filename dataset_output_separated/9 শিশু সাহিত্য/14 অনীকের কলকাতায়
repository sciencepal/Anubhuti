হাওড়া স্টেশন পেরিয়ে রাস্তায় নামতেই অনীক টের পেল-কলকাতা বদলে গেছে ।
 এই তিনটে শব্দ ভেঙে ভেঙে বেশ কয়েকবার উচ্চারণ করে নিজের মনেই হাসলো সে ।
 আশ্চর্যের কী ! সবকিছুই তো বদলায়, তাই কলকাতাও বদলেছে ।
 কলকাতার নির্জনতা বদলেছে, কলকাতার ইঁট-কাঠ-চুনকামের পোশাক আর নেই ।
 এখন তার কংক্রিটের দুনিয়া ।
 তার ছেলেবেলার সাথী কলকাতা ।
 ওর বাবা নেই, বাড়িতে মা আর অনীক এই দুজন মাত্র লোক ।
 মা'য়ের কথা মনে হতেই অনীকের সেদিনকার ঘটনাটা মনে পড়ে গেল ।
 মা'য়ের সাথে তুমুল ঝগড়া, মনোমালিন্য, কথাকাটাকাটি, আর অনীকের বাড়ি থেকে চলে আসা ।
 একেই বলে টান ।
 একেই বলে কলকাতা ।
 মুম্বাই তে থাকতে অনীকের একদিনও পুরোনো ঘটনাগুলো মনে পড়েনি, আর কলকাতায় পা রাখতেই কী না...! অনীকের মনে হচ্ছে, কলকাতা যেন তাকে ঠিক মেনে নিতে পারছেনা ।
 সূক্ষ অভিমান ওর উপর ।
 কারণটা কি অনীক আজ কলকাতার অতিথি হিসেবে এসেছে বলে ?
 কোলের ছেলে যখন অতিথি হয়ে যায়, তখন বেদনাটাও হয় মাকড়সার জালে আটকে পড়া ছটফট করা পোকার মতো ?
 কিন্তু অনীক করবেই বা কী ! তার কাজ যে মুম্বাইতেই ।
 " ক্ষমা করে দাও কলকাতা ।
 অনীককে তুমি অতিথি হিসেবেই স্বীকৃতি দাও ।
" হাওড়া স্টেশনে হাজার রকম মানুষের ভিড় ঠেলতে ঠেলতে বাসস্ট্যান্ডে এলো সে ।
 তারপর শোভাবাজারের একটা বাসে উঠে বসলো ।
 কত্তদিন ও বাসে চাপেনি ! কাঁধে চামড়ার ঝোলানো ব্যাগ আর হাতের আঙুলে দশটাকার নোট গুলো মুড়িয়ে ধরা কন্ডাকটারদের হাতে ভাড়া দেয়নি ।
 সময়মতো দরজার সামনে ভিড় ঠেলে নিজের স্টপেজে নামেনি কত্তদিন ! আজ সে এই সব করবে ।
 এক অনির্বচনীয় আনন্দে সে খুশি হয়ে উঠলো, তার কবিমন পাগল হয়ে উঠলো কলকাতার ব্যাস্ততায় ।
 ওর মনে হয় কলকাতাটাই যেন আসলে পশ্চিমবঙ্গ, আর বাকিটুকু নগণ্য ।
 মাঝে মাঝে তার এটাও মনে হয় যে কলকাতার নির্দিষ্ট কোনো আকার আকৃতি নেই, কোনো চেহারা নেই ।
 যেমন তেমন করে এটা ওটা জোড়াতালি দিয়ে তৈরি হয়ে গেছে ।
 মনে মনে জিজ্ঞাসা করল, " কেমন আছো ?
 কলকাতা ?
 আমায় স্বাগতমও জানবেনা ?
 দশ বছর পর আমি তোমার কাছে এসেছি, তোমার কোনো ঔৎসূক্য নেই, কোনো উত্তেজনা নেই ?
" তক্ষুনি অনীক টের পেল তার পাগলামো ।
 এইসব অবান্তর প্রশ্নের কোনো মানেই নেই ।
 কলকাতায় এলে কি সবাই তবে পাগল হয়ে যায় ?
...না, সবাই না ?
 যারা কলকাতার জন্য একরকম পাগল, শুধু তারাই ।
 কলকাতার হাওয়াটা কেমন ছোঁয়াচে ।
 অনীকের মন ব্যাকুল হয়ে উঠলো আবার কখন সে ঝিমধরা দুপুরে হাতে বাংলা গল্পের বই নিয়ে বিছানাতে উপুর হয়ে শুয়ে শুয়ে পড়বে ।
 তাতে যেন মনটা বেশ উদাসীন হয়ে যায় ।
 পৃথিবীতে খালি দুটি প্রাণী-সে আর কলকাতা ।
 সন্ধ্যেবেলা ময়দানে শুয়ে ভাববে রবীন্দ্রনাথের কথা ।
 ভাববে আর খেলবে জীবনের সাথে সার্থকতার লুকোচুরি ।
 আবার হেঁটে যাবে ফুটপাথের এ মাথা থেকে ও মাথা ।
 ক্লান্ত হলে বাস কিংবা ট্যাক্সি নয়, প্রাণ ভরে উপভোগ করবে হাতে টানা রিক্সার আনন্দ ।
 দেখতে দেখতে দিন কাটাবে সেকেলে কলকাতার মাধুর্য ।
 দেখবে আর গর্ব করবে জব চার্নকের জন্য ।
 মেমোরিয়ালের সেই পরীর স্ট্যাচু, যেদিকেই যায় ও যেন তোমার দিকেই তাকিয়ে ।
 গিরিশমঞ্চে নাটক দেখবে, ফুটপাথের তেলেভাজা, আলুকাবলি খাবে ।
 অনুভূতি ছুঁয়ে যাবে গঙ্গার ধারের হাওয়া ।
 লঞ্চে করে দেখে আসবে ঐ বাকি সব তীর গুলো ।
 ঐ তীর গুলোর একটাতেই তো জব চার্নকের জাহাজ এসে ভিড়েছিলো ।
 কফি হাউসে সামনে কফি আর কোলের উপর খুলে রাখবে 'চলন্ত কলিকাতা'-" ইঁটের-টোপর-মাথায়-পরা-শহর কলিকাতা/অটল হয়ে বসে আছে ইঁটের আসন পাতা ।
" কলেজ স্ট্রীট, কলেজ স্কোয়্যার, শ্যামবাজার, ধর্মতলা, ডালহৌসি, ইডেন গার্ডেন...সব কিছুর আবছা হয়ে আসা স্মৃতির পাপড়িতে আবার হাত বুলিয়ে নেবে ।
 একজন আদ্যন্ত বাঙালির মতো হাত গোটানো পাঞ্জাবী, জিন্সের প্যান্ট, কাঁধে ঝোলানো ব্যাগ নিয়ে হেঁটে যেতে চায় সে ।
 আর হাতে থাকবে তার প্রিয় ক্যামেরা, ভাবনায় থাকবে পথের সঞ্চয় ।
 সঞ্চয়ে কি থাকবে ?
 নিরবতা ?
 নির্জনতা ?
 রাস্তার ধুলো ?
 কাব্য ?
 কোনটা ?
 নাকি থাকবে ইঁট পলেস্তারা খসে যাওয়া সেই সব বাড়ি, যাদের অঙ্গে অঙ্গে গাছেদের কাড়াকাড়ি ?
 কার্নিসে চড়ুই কিংবা শালিখের বাসা, পাতা ছাওয়া কাঠের ব্যালকনি, খড়খড়ি দেওয়া জানালা দরজা-এই সব মিলিয়ে লেন্সবন্দী ছবি ?
 তার এটাও মনে হয়-কলকাতা বড় কিউবিক ?
 সেকেলে কলকাতা দেখে অনীকের ফটোগ্রাফারের চোখ বলে-কলকাতা যেন পিকাসোর ইজেল তুলিতে রামধনু রঙে রাঙা ।
 কলকাতা সুররিয়ালিস্ট ।
 যেন স্যাগালের নীলের লালের গূঢ় রহস্যে রাঙা ।
 বড় দুরন্ত কলকাতা ।
 তার মুখ থেকে আপনমনেই দু'লাইন কবিতা বেরিয়ে এল-প্রাণবন্ত হে বসন্ত, তুই হলি তার পিছুটান/চল অল্প করি গল্প, কিছু মুখচোরা অভিমান ।
 আঃ ! সবরকম তুচ্ছতা ঝেড়ে ফেলে এক অনন্য অনুভূতি ।
 কিন্তু তার কলকাতার যে জিনিসটা ভালো লাগেনা, তা হল আকাশ ছোঁয়া ফ্ল্যাটবাড়ি আর অফিস বিল্ডিং ।
 আকাশটাকে ওরাই খেয়ে নিয়ে ঠুঁটো জগন্নাথের মতন দাঁড়িয়ে আছে ।
 যেন কিছুই জানেনা ।
 অনীককে যদি কেউ একদিনের যা ইচ্ছে তাই করার সুযোগ বা ক্ষমতা দিত, তবে আগে ভাঙত ঐ বড় বড় বাড়িগুলো ।
 চুলোয় যাক লোকের অফিস কাছারি ।
 তার মাঝে মাঝে মনে হয়, যদি সে দু'শো বছর আগে জন্মাত তবে কত্ত ভালো হত ! চোখের সামনে দেখতো ব্রিটিশ সরকারের ছড়ি ঘোরানো শাসন ।
 স্মার্ট ফোন নয়, একে অপরের সাথে কথা বলত চিঠির মাধ্যমে ।
 যার চল এখন প্রায় উঠতে বসেছে, আর টেলিগ্রামের কথা না তোলাই ভালো ।
 দেখতে পেত পর্তুগিজ দস্যুদের লাল চোখ ।
 প্রত্যেকটি বাড়ি একে অপরের সাথে লাগোয়া ।
 সবকটার ছাদের পাঁচিলে শাড়ির একচেটিয়া অধিকার ।
 রোদে চাল কিংবা গম কিংবা আমের আচার রাখা ।
 আর সেই সময়কার সিনেমা ?
...না, সিনেমা বলা ঠিক নয় ?
 কেমন ছিল তখনকার বায়োস্কোপ ?
 সাদাকালো ছবি ?
 ধূ-ধূ মাঠ ।
 একটা কয়লাচালিত রেলগাড়ি মাঠের মাঝখান দিয়ে আকাশ কেটে ধোঁয়া উড়িয়ে চলে যাচ্ছে ।
 আর সেটা দেখছে দু'জন কমবয়সী ছেলে মেয়ে ।
 এককথায় অনবদ্য বায়োস্কোপ পথের পাঁচালী ।
 তখনকার বিশুদ্ধ প্রেম, যাতে এখনকার মত সেক্সের রমরমা নেই ।
 কিন্তু কলকাতার নায়ক ফেলুদার এসব বিয়ে প্রেমের কোনো বালাই নেই ।
 তাঁর প্রথম কাজ গোয়েন্দাগিরি এবং আবহমান কাল ধরে তিনি বিখ্যাত ওনার গোয়েন্দাগিরির জন্য ।
 অনীক এ কথাটা খুব মানে যে তাকে কলকাতা প্রেমী করে তুলেছে ফেলুদা ।
 ষোলোআনা বাঙালী ।
 আর ফেলুদাকে চিনিয়েছে তার মা ।
 মা'ও প্রচুর গল্পের বই পড়েন, নানারকম বাংলা সাহিত্যের বই পড়েন ।
 মা কেমন আছেন ?
 এই দশবছরে মায়ের সাথে টোটালি ডিটাচ্ ?
 তার মধ্যে যে এত আবেগ এত অনুভূতি আছে, তা সে কোনোদিনই বুঝত না, যদি না মা বোঝাতেন ।
 তার কবি সত্ত্বাও কেউ জানতে পারতো না, যদি না মা জানাতেন ।
 মায়ের সাথে তার বন্ডিং টা একটু অন্যরকম ।
 একটু রোমান্টিক, আবার একটু ভয় ।
 একটু বাবার স্নেহ আছে ।
 একটু একটু আছে বন্ধুর খুনসুটি ।
 মা তার হৃদয়ের অনেকটা জুড়ে রয়েছেন ।
 মায়ের অবদানও তার জীবনে অনেকখানি ।
 বাবা মারা গেছেন অনীকের যখন তিন বছর বয়স ।
 তবু একটি মুহূর্তের জন্যেও অনীক বাবার অভাব টের পায়নি তার কারণ শুধুমাত্র মা ।
 মা'কে দেখার জন্য তার মন ব্যাকুল হয়ে উঠছে ।
 অস্থির হয়ে উঠছে মা'কে জড়িয়ে ধরার জন্য ।
 সে মনের চিত্রপটে কল্পনায় মায়ের একটা ছবি আঁকার চেষ্টা করল ।
 এখন নিশ্চয়ই মায়ের চুল সব পেকে গেছে ?
 সব না হোক, খানিকটা তো পেকেছে ?
 গলার আওয়াজ বুড়িয়ে এসেছে, হয়তো নাকের ডগায় একটা চশমাও আঁটা হয়ে গেছে ।
 হতেই পারে ।
 অনীক চলে আসার পর থেকে মায়ের একমাত্র সাথী বলতে গল্পের বই ।
 সে চায় আবার একহাতে মায়ের হাত ধরে আর একহাতে কলকাতার হাত ধরে ঘুরে বেড়াতে ।
 একটা ছোট্ট লেখা মা'কে নিয়ে, তার মনে পড়ে গেল ।
 কিন্তু কোথায় পড়েছে সে সেটা কিছুতেই মনে করতে পারছেনা-"যুক্তির যেখানে শেষ, সংকটের বিপন্নতার শুরু, সেই খড়ির গন্ডির পর-সেইখানেই মায়ের অধিষ্ঠান ।
" অনীকের একটা ছোটবেলার স্মৃতি হঠাৎ মনে পড়ে গেল ।
 সে আর ওর মা রোজ বিকেলে যেতেন দেশপ্রিয় পার্কে ।
 তারপর সেখান থেকে অনীকের বায়না হত ট্রামে উঠবে ।
 অনীক কেমন যেন হতভম্ব হয়ে যেত, এটা তো ট্রেন, কিন্তু রাস্তায় চলে ! আবার অন্যসব ট্রেনের মত এগুলো অত জোরে যায়না ।
 কচ্ছপের গতি, যেন সারাক্ষণই এরা মাতাল ।
 রাস্তায় ট্রেন-তাজ্জব ব্যাপার ! আর একদিন সন্ধ্যেবেলা অনীক পড়ছে, আর মা পাশে বসে চাল বাছছেন ।
 হঠাৎ অনীক বলল, " মা, তাড়াতাড়ি কিভাবে বড় হওয়া যায় ?
" মা বললেন, " কেন ?
 তোর তাড়াতাড়ি বড় হয়ে কি হবে ?
" " না, অর্কর মা ওকে বলছিল যে তাড়াতাড়ি বড় হয়ে যা, তারপর আমাকে আর বাবাকে দেখবি ?
...মা, এখন কি তবে অর্ক দেখতে পায়না ?
" মা হেসে ছেলের কপালে চুমু খেয়ে বললেন, " ঐ দেখা মানে চোখে দেখা না ?
 ওর মানে খেয়াল রাখা ।
...আর তোর বেশী তাড়াতাড়ি বড় হয়ে কাজ নেই ।
" তিনি চাইতেন না যে তাড়াতাড়ি বড় হওয়ার নেশায় অনীক ওর ছেলেবেলার স্বাদ হারিয়ে ফেলুক ।
 ছোট্ট অনীক বলেছিল, আনাড়ি হাতে মায়ের সাথে চাল বাছা, রান্নার সময় মাঝে মধ্যে গিয়ে এটা ওটা এগিয়ে দেওয়া, মায়ের ভিজে আঁচল মুখে পুরে জল টানা-এগুলোও নাকি একপ্রকার খেয়াল রাখা ।
 এইসব মনে পড়ায় অনীকের বুকের বাঁ দিকটা একটু মোচড় দিয়ে উঠল ।
 খুব জোর করে সে কান্না চেপে আছে ।
 কীভাবে যে অনীক মায়ের সাথে এমন একটা সম্পর্ক ছিন্ন করে দিয়ে চলে গেছিল কে জানে ।
 কিন্তু মায়ের সেদিনকার কথাগুলো এখনও তার কানে বাজে ।
 মনে পড়ে গেল আবার সেই দশ বছর আগের ঘটনাটা ।
 তখন অনীক কলেজ লাস্ট ইয়ার ।
 " মা, কতবার বলবো এইসব আমার ভালো লাগেনা ।
" " ভালোলাগেনা মানে ! কি ভালোলাগেনা তোমার ?
 পড়াশুনা করতে, চাকরি করতে, নিজের পায়ে দাঁড়াতে ভালোলাগেনা ?
" " নিজের পায়ে আমি দাঁড়াতে চাই মা ?
 কিন্তু পড়াশুনা করে সেটা আমি পারবো না ।
 এইসব সাইন কস ট্যান ফিজিক্স কেমিস্ট্রি ভালোলাগেনা আমার ।
 আমার ভালোলাগেনা ইঞ্জিনিয়ারিং ।
" " তবে কি ভালোলাগে ?
 হু ?
 ক্যামেরা হাতে নিয়ে সারাদিন টো-টো করে ঘুরে বেড়াতে ?
 তোমার স্বপ্নটা এত ছোট ?
" " কারোর স্বপ্ন ছোট হয়না মা ?
 আর সত্যি বললে, হ্যাঁ ।
 আমার ক্যামেরাই ভালোলাগে ।
" " তুই অনেক বদলে গেছিস অনীক ।
 মা হয়েও সেটা আমি বুঝতে পারিনি ।
" " তুমিও অনেক বদলে গেছো মা ।
 শুধু আমরা কেউ কাউকে বুঝতে দিই নি ।
" " তুই কি চাস ?
" " আমি নিজের মতো বাঁচতে চাই ?
" " এটা অবান্তর ।
 আমার অত সাধ্য আছে কী, যে তোকে আমার স্বপ্নে বেঁধে রাখব ।
" " এটাই তো ভুল মা ।
 আমার জীবনে যদি আমার স্বপ্নের দাম না থাকে, তবে সেই জীবনের কী মানে !" " আর তোর স্বপ্ন ফটোগ্রাফার হওয়া ?
" " হ্যাঁ, মা ?
 তাই ।
" " ছবি তুলে কে বড়লোক হয়েছে রে ?
 হ্যাঁ ?
" " তবে ঈশ্বরচন্দ্র এত গরিব ছিলেন কেন ?
 বলো ?
" " ওনার নাম নিসনা ?
 তোর এতটুকু যোগ্যতা নেই যে..." " আসল ব্যাপার হল-উচিৎ কথা তোমার সহ্য হলনা ।
 আর তোমাদের জেনারেশনের চিন্তা ভাবনা গুলো এত লো কোয়ালিটি তা আমি জানতাম না ।
" " তবে তুই কি জানিস ?
" " যে তোমরা টাকা ছাড়া কিছুই বোঝোনা ?
 জীবন মানে টাকা উপার্জন ।
 লেখাপড়া মানে পয়সা কমানো ।
 এর বাইরে আর কী ই বা জানার আছে !" অনীকের মা কোনো কিছু না বলে শাড়ির আঁচলে চোখের জল মুছতে মুছতে কাজে চলে গেলেন ।
 অনীকের ছোটবেলায় আঁচলের যেখানটা সে মুখে নিয়ে চুষে চুষে কলের জল খেত, আজ সেখানটাতেই ওর মায়ের চোখের জল ।
 অনীকও বাড়ির বাইরে চলে গেছিলো ।
 দুপুরেও ভাত খেতে আসেনি ।
 অনীক কারোর উপর বেশিক্ষণ রাগ অভিমান করে থাকতে পারেনা ।
 নিজেকে অপরাধী বলে মনে হচ্ছে ।
 এরকম ভাবে মায়ের সাথে ব্যাবহার করা তার মোটেই ঠিক হয়নি ।
 কোথা থেকে পেল সে এমন শিক্ষা ?
 নিজের মনেই বলল, " ধিক্কার অনীক ! মা'কে সম্মান করতে না পারলে সে মানুষ নয়-জানোয়ার ?
" সন্ধ্যের দিকে মায়ের ঘরে গিয়ে সে দেখল মা শুয়ে আছেন ।
 অনীক ঘরে ঢুকে মাথার কাছে দাঁড়িয়ে মা'কে ডাকল- "মা...ও মা ।
...একটু উঠবে ?
 খুব খিদে পেয়েছ গো ?
" মা উঠতে উঠতে বললেন, " তোর এত রাগ আমার উপর দেখা, খাবার কী দোষ করল ।
...আয়, দেখি..." অনীক মায়ের পিছন পিছন ডাইনিং রুমে গেল ।
 সে ঠিকই করে ফেলেছে যে ওসব ছবি টবির চিন্তা বাদ দিয়ে দেবে ।
 মা'কে বলবে সে মায়ের কথা মতোই চলবে ।
 সে কিছু বলার আগেই মা বললেন, " তোকে জন্ম দেওয়ার থেকে নিঃসন্তান হয়ে থাকা অনেক ভালো ছিল ।
 তোর মত পাপকে জন্ম দিয়ে আমিও খুব বড় পাপ করেছি ।
 তোর পাপই আমার স্বামীকে মেরে ফেলেছে, এবার আমাকেও মেরে ফেল ।
 সব ল্যাঠা চুকে যাবে ।
" এই কথাগুলোর প্রত্যেকটি শব্দ, একেকটি অক্ষর অনীকের বুকের বাঁদিকে অত্যন্ত নরম এক জায়গায় তীব্র আঘাত করেছিল ।
 নিজের এত কাছের মানুষের থেকে এমন অপ্রত্যাশিত সম্মান সে কখনোই আশা করেনি ।
 সেদিন রাতেই সে বাড়ি থেকে বেরিয়ে গেছিল ।
 এসব মনে হতে অনীকের নীচের ঠোঁটটা ফুলে ফুলে উঠছে ।
 " দাদা, শোভাবাজার আসছে ।
 আপনার ভাড়াটা ।
" অনীক চমকে উঠল ।
 এতক্ষণ ধরে কোথায় হারিয়ে গেছিল সে ?
 এই কী তবে দিবাস্বপ্ন ! কই আগে তো এমনটা হয়নি ?
...আশ্চর্য ! অনীকের কাছে পর্যাপ্ত ভাড়াটাই ছিল ?
 কিন্তু সে ব্যাগের পয়সা নাচিয়ে নাচিয়ে চেঞ্জ ফেরৎ দেওয়াটা দেখার জন্য নোট ভাঙাতে দিল ।
 নিজের পাড়ায় ঢুকতেই কতগুলো কুকুর ওর পাশ কাটিয়ে চিৎকার করতে করতে চলে গেল ।
 সেই জায়গা ।
 ছেলেবেলার কত স্মৃতির সাক্ষী এই পাড়া ।
 অনীকের হাঁটার গতি যে কমে আসছে তা সে বুঝতে পারছেনা ।
 বুকটা কাঁপছে ।
 তবে ভয় নয়, পুরনোকে আবার ফিরে পাবার আনন্দে ।
 তার পাড়াটা আর আগের মতো কোলাহল মুখরিত নেই ।
 সেই চামড়ার জুতো পালিশ করা লোকটার চিৎকার নেই ।
 অনীক তাকে দেখলেই ভ্যাঙাত 'পওলিশ' বলে ।
 ওদের বাড়ির রকটায় শুয়ে থাকা ভুলো কুকুরটা নেই ।
 শ্যামাপিসির ভাইপো টা, যে পাগল ছিল, আর রাস্তার লোকদের দেখলেই গালাগাল করত ।
 সে কোথায় ?
 সে ও তো নেই ?
 পঞ্চতন্ত্রের গল্প বলিয়ে দাদুটা নেই ।
 রহিম চাচার ছোট ওষুধের দোকানটাও নেই ।
 রুবী কাকিমার সকাল থেকে শুরু করা সেলাই মেশিনের ঘর্ঘর আওয়াজটা নেই ।
 বাগচী দাদুর পাড়ার লোককে শুনিয়ে শুনিয়ে রেডিওতে খবর শোনার শব্দ নেই ।
 এরা সব কোথায় ?
 অনীকের এখন দশ-দশটা বছর না কাটানোর আফসোস হচ্ছে ?
 পাড়াটা কে কখন, কীভাবে দশ বছর বেড়ে গেছে, তা সে নিজের চোখে দেখতে পারল না ।
 " আড়ি আড়ি আড়ি !" অনীক পিছনে ঘুরতেই...মা ! মা'কে সাথে সাথে জড়িয়ে ধরল সে ।
 এবার আর চোখের জল কোনো বাধা মানল না ।
 " কি রে বাঁদর, কাঁদছিস কেন ?
" " তোমার কান্না পাচ্ছেনা বুঝি ?
" " না রে ?
 দশ বছর ধরে কাঁদছি ।
 এই কাল রাতেই চোখের সব জল ফুরিয়ে গেল ।
" " মা, সেদিনকার জন্য আমাকে ক্ষমা করেছ তো ?
" " মায়ের কাছে আবার ক্ষমা কীসের ?
 আর ক্ষমা তো আমার তোর কাছে চাওয়া উচিৎ ।
 সেদিন ঐ কথাগুলো না বললে এই দশ বছর তোকে কাছে না পেয়ে বাঁচতে হতনা ।
" " ঠিক বলেছ ।
" মা অনীকের কানটা ধরে বললেন, " আর না বললে তুই এত বড় ফটোগ্রাফার হতে পারতিস না ।
 আবার বকবক করছে ।
" " মা ! তুমি জানলে কিভাবে ?
" " এইতো বুড়োকাকুর দোকানে ঠোঙা বেচতে যাই ?
 সেখানেই খবরের কাগজে তোর নাম উঠলে উনি আমায় ডেকে দেখান ।
 এই এখনই ওখান থেকে আসছি ।
 তখন মনে হয় তুই আমার ছেলে ।
" " তবে মানলে ছবি তুলেও বড়লোক হওয়া যায় ?
" " অগত্যা !" " তবে সেদিন অত লেকচার দিছিলে কেন শুনি ?
" " শয়তান ছেলে ! তুই একটুও বদলাসনি ?
" " তুমি বদলেছ কই ।
...আর শোনো, আজ থেকে আর ঠোঙা বেচতে যাবেনা ।
 তোমাকেও আমি মুম্বাই নিয়ে যাবো ।
" " কেন রে ! তোর স্বপ্ন থাকতে পারে আর আমার স্বপ্ন কাঁচকলা ?
" " তোমার স্বপ্ন ঠোঙা বেচা ?
 উফ্ তোমাদের জেনারেশনটা আর বদলাবে না ?
" " বুঝেছি বুঝেছি ! আর সেই ছড়াটা ?
" অনীক আবার মাকে জড়িয়ে ধরে বলল, " কাল যাবো বাড়ি ?
" " পরশু যাবো ঘর ।
" " মায়ের ভিজে আঁচল নিয়ে টানাটানি কর ।
" ।
