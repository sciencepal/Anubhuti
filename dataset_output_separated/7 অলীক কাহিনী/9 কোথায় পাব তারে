কোথায় পাব তারে আমাদের জন্মের সাথে সাথে শুরু হয় এক- নাকি অনন্ত খোঁজ ।
 বয়েসের সাথে সাথে তার নানাবিধ রকম দেখা যায় ।
 এরই অপর নাম কি নিয়তি ?
 ভাবি মাঝে মাঝে ?
 শিশু ভূমিষ্ঠ হলো কি শুরু হোল তারআবদার , চাই তার অমৃত রস ধারা, খোঁজ খোঁজ ,কান্না কান্না ,কোথায় পাব তারে?
 না কাঁদলে মা ও যে পাত্তা দেয় না?
 তারপর হাঁটি হাঁটি পা পা হলে চাই তার অবলম্বন , হাত বাড়াচ্ছে তার আশায় ।
 সারাজীবন ছুটে চলার প্রত্যাশায় সেই যে বাড়াল হাত, ও আর গোটানোর কোন সুযোগ কিম্বা ইচ্ছে কোনটাই নেই।
 এর আর কার্যকারণ খোঁজার চেষ্টা মিছে ছলনা ।
 সীমা থেকে অসীমে , বাস্তব থেকে অবাস্তবে ,বহুরূপীর মত ক্ষণে ক্ষণে রঙ ঢং পাল্টে চলে সে।
 তাকে ধরা ছোঁয়া অলীক আশা ।
 সে শুধু তাড়িয়ে বেড়ায়’ দৃষ্টি এড়ায় , ডাক দিয়ে যায় উল্লাসে’ ।
ও হল সোনার হরিণ ।
 যার কোন মায়া নেই , কোনচাওয়া নেই , কোন ডাক নেই অজানার , কোন খোঁজ নেই অলীকের , তার মত অভাজন কজন আছে ?
 এযে কি সুখ , কি অসম্ভব ভাললাগা , কি এক অকারণ আকর্ষণ- তা যে না বুঝল তার মানব জনমবৃথা গেল ?
 আমি খুঁজি অর্থ , তুমি পরমার্থ , আমি নিকট , তুমি দূর , অথচ শেষ বিন্দুতে গিয়ে দেখি তুমি আমি সেই পাশাপাশি , তাহলে কি কারনে ভিন্ন ভিন্ন পথে হেঁটে মরি আমরা ?
 ভাগ করে নিতাম যদিখোঁজার পথটাকে কমতো না কি পরিশ্রম ?
 আসলে এটাও একটা মস্ত ধাঁধাঁ , আমরা খুঁজতে ভালবাসি ?
 আমাদের বেঁচে থাকার উদ্দেশ্য বিধেয় সব ই ওই খোঁজ ।
 সে আছে বলেই আমার চলা ফেরা কথা বলা ।
সে আমায় চালিয়ে নিয়ে যায় , এ পথ থেকে ও পথে , এ সম্পর্ক থেকে ঐ সম্পর্কে , এই ভাললাগা থেকে সেই ভাললাগায় ।
 আমাদের সৃষ্টিশীলতায় , আবেগে , অনুরাগে , বিরাগে , সুখে , অসুখে , দুঃখ বেদনায়, হাসিতে কান্নায় সেই এক কারন , সেই একমাত্র কারন।
 নাম যশ প্রতিপত্তি প্রশংসা মিষ্টি কথা ইত্যাদি ইত্যাদির খোঁজ খুব সুকৌশলে করি আমরা ।
 হোলে হল , না হলে নেই – কথা ছিল জীবনটাকে এমনিভাবেই রাখার ।
 তা আর হল কই?
 পরার্থপরায়নতা , সহানুভুতি, সহমর্মিতা , খুব সঙ্গোপনে অন্যের মনোযোগ আশা করে ?
 ভালোকাজ করে তার প্রশংসা ভগবান ও আশা না করে থাকতে পারেন না ।
 তাইযতই ভাবি না কেন আমাদের নিজের জন্য কিছু চাওয়া নেই , পরার্থে জীবন উৎসর্গ করেছি , বুকে হাত রেখে বলুন এই কথাটা অন্য কারুর মুখে শুনতে আপনার ভাল লাগে কিনা।
 আসলে ব্যাপার এটাই ,ক্রিয়ার বিপরীত প্রতিক্রিয়াটাও এক ধরনের খোঁজ ।
 খোঁজ কখনো শেষ হয় না ।
আমরা হারিয়ে খুঁজি , পেয়ে হারাই , নব নব রূপে খুঁজব বলেই না ।
একটা সম্পর্কই ধরুন, আপনি ভাবছেন শেষ হয়ে গেছে, কিন্তু কিছুদিন বাদে আবিষ্কার করলেন যে আপনি একটা স্তর পেরিয়ে আরেকটায় প্রবেশ করেছেন মাত্র , কিছুই হারায় না , প্রভু তোমার এ জগতে ।
 নিত্যতা সূত্র খালি আইনস্টাইন জানতেন কে বলেছে ,এটা আমার আপনার মত হাবা গবাও জানে! ছেলেবেলা জুড়ে থাকা স্মৃতির ঝাঁপিরা মাঝে মাঝে নাড়াচাড়া খায় , যত সামনে এগোই তত পিছুটান বাড়ে ।
 বুড়ো হলে শুরু তার দ্বিতীয় শৈশব ।
 যা নেই , যারা নেই , যা কিছু পাওয়া হয়নি সব যেন ফিরেফিরে আসে মনের জানালায় ।
 ছোটবেলার ভাঙা পুতুল , গাড়ির চাকা , দেরাজে সাঁটা স্টিকার , পড়ার ঘরের দেয়াল জুড়ে আইকন দের পোস্টার ,যা মাঝ বয়েসে অর্থহীন মনে হত তা আবার ফিরে দেখিপরবর্তী প্রজন্মের কীর্তিকলাপে ।
এদের প্রকাশ ভঙ্গী আলাদা , কিন্তু মূল যে ভাবনাটা সেটা একই ।
 হুজুগ আর সময়ের টান , ক্ষণকালের ভাললাগা র জিনিস বড় হবার সাথে সাথে অর্থহীন মনে হয়।
 চলতেচলতে পিছে পড়ে গেল যারা , মুখের মিছিলে যারা অনেকের একজন হয়ে গেল , যা বিশেষ হতে হতে সাধারণের একজন হয়ে গেল তাদের ফিরে দেখার সাধ জাগে মাঝে সাঝে ।
 ছিল মাটির ঢেলা , কে তাতেদিল রঙ, কে দিল তাতে আকার , কে পোড়াল তা সংসার আগুনে , কে বলল প্রথম ভালবাসি , কে ঐ চৌ রাস্তায় দাঁড় করিয়ে একটু আসছি বলে আর ফিরে এল না , এসব এলোমেলো স্মৃতি গুলো সেকলে বাঁধাবড় মুশকিল সন তারিখ হিসেব করে ।
 দাদা দিদি কালচার বাঙালির অস্তিত্ব জুড়ে ।
 কত শত এলগেল , কেউ শেখাল জীবন গান , কেউ আদর্শ হয়ে রইলো , কাউকে দেখলে অনাবিল ভালোলাগায় ভাসি ।
মনে পড়ে আমার প্রথম গৃহ শিক্ষক এর কথা ।
 আমরা জেঠতুত খুড়তুতো তিন ভাই বোন চিলে কোঠার ঘরে একসাথে তার কাছে পড়তে বসতাম ।
সেই দাদা উচ্চ মাধ্যমিক পাশ করে আম্মাকে প্রণাম করতেএসেছে ।
 গলার কাছে ঘামে ভেজা সাদা পাউডারের দাগ ।
 আমার পড়া মা করিয়ে রাখে , কান ধরে ওঠবসের সুযোগ জোটে না।
 চোখের সামনে দুই ভাইবোন প্রায়ই সে সৌভাগ্য লাভ করে ।
শেষমেশ ইচ্ছেকরে একদিন পড়া ভুলে যাওয়া ।
 তাও কানমলা জুটল না ।
 লজ্জার মাথা খেয়ে বলেই বসলাম ‘’ আমায় শাস্তি দেবে না?
’’?
তারপর মাঝরাতে একদিন ঘুম ভেঙ্গে দেখি বাবা মায়ের উৎকণ্ঠিত মুখ , উঠোনের ওপর দিয়ে কারা যেন দুপদাপিয়ে দৌড়ে যাচ্ছে ।
 ফিসফিসানিতে বুঝলাম পুলিশ ।
 অনেক বড় হয়ে মায়ের কাছে বাকি গল্প শোনা ।
সেই দাদা নকশাল আন্দোলনে যুক্ত ছিল ।
 আমার মায়ের কাছে গচ্ছিত ছিল ওর অনেক দলিল দস্তাবেজ ।
 তারপর অনেকদিন কোন খোঁজ নেই ।
একদিন শুনলাম পুলিসের মারে হাস্পাতালে ভর্তি ।
 তারপরব্যান্ডেজ পেঁচিয়ে দড়ি বানিয়ে সেখান থেকে পলায়ন।
 আমার সেই অরণ্য দেব মার্কা দাদা আমার বড় বেলায় বাড়ি ফিরে এল , সঙ্গে বউদি আর দুই ছেলেমেয়ে ।
 শুনলাম দাদা আমার পালিয়ে গিয়ে একগ্রামীণ হাতুড়ে চিকিৎসকের বাড়ি আশ্রয় নিয়েছিল ।
 বউদি তারি মেয়ে ।
 তার রূপ নেই , কিন্তু মন আছে ।
 দাদা এখন ওষুধের দোকান দিয়েছে ।
 পাড়া প্রতিবেশীর বিপদে আপদে তাকে পাশে পাওয়া যায় ।
দাদা বউদি ভোট দেয় না, পুজো আচ্ছা করে না ।
 তবে ওরা ভাল আছে ।
 আমার দ্বিতীয় গৃহ শিক্ষক রিনাদি ।
 খুব ঠাণ্ডা ।
চা খায় না ।
 মা পড়াতে এলে একগ্লাস করে দুধ দিত , আর তাই খেয়ে রিনাদির গোঁফ গজাত ।
 আমার খুব পছন্দের দৃশ্য ছিল সেটা ।
সেই রিনাদি শুনলামপ্রেম করে ।
 অচিন্ত্য দার সাথে ।
 যা রাগ হয়েছিল ওই দাদার ওপর কি বলব! যেন সে আমার অধিকারে ভাগ বসিয়েছে ,তারপর রিনাদি একদিন পালিয়ে গিয়ে বিয়ে করলো , আর এল না ।
 বদলে এল মানুদা।
 রিনাদির ভাই ।
 এই তাল গাছের মত লম্বা ।
 কি জানি কেন এই জুটিটা ঠিক জমল না ।
 হয়ত রিনাদি অমন দাগা দেয়ায় ওর ভাইকে ঠিক মানতে পারলাম না।
 এই অধ্যায়টা খুব বেশি মনে পরে না।
 কিম্বা ব্যাপারটা আরও জটিল ।
 আমার তখন দ্বিতীয় শ্রেণী , আমার দুই সহপাঠিনী বিনতা আর পিয়ালির দাদারা আমাদের ইস্কুলে চতুর্থ শ্রেণী ।
 কি দারুণ রাজপুত্তুর মার্কা বিনতার দাদাটা ।
 তবে ওদেরবাড়ি গিয়ে ওদের বাবার চাপদাড়ি ছয় ফুটিয়া চেহারাটা এতটাই ফ্রেমে এঁটে গেল যে ওর দাদাকে ভুলেই গেলাম ।
ওরা বদলি হয়ে গেল , কিজানি কোথায় , বর্ধমান বা বাঁকুড়া ।
 আসলে আমার কাছে তখনসবি সমান , শুধু চলে যাওয়াটা সত্য ।
 এবার আসি পিয়ালির দাদার কথায় ।
 আমরা তখন কালির কলমে লিখতাম ।
 ওর দাদার তর্জনীতে নীল কালির ছোপ , সেই আঙ্গুলে একদিন আমাদের লবঙ্গ দিল ।
কি যে ব্যাপার , ঐ কালি মাখা আঙ্গুল টা ভুলতে পারি না ।
অনেকবছর বাদে পিয়ালির সাথে দেখা হল , বরের কর্মসুত্রে বিদেশে থাকে , আমার পেটে গুড়গুড়িয়ে উঠছিল ওর দাদার কালি মাখা আঙ্গুল , যার হাল হকিকত জানা হল না ।
 এরপর যখন আমার হাই ইস্কুল অধ্যায় সেটা নিতান্তই মেয়েদের ইস্কুল।
এখান কার ভাললাগা আমার দিদিরা ।
 একাদশ শ্রেণীর স্নিগ্ধাদি ‘সাগরিকা’ কবিতা অবলম্বনে যে নৃত্যনাট্য হোল বার্ষিক পুরস্কারবিতরণীর মঞ্চে সেখানে বিদেশী সওদাগর এর ভূমিকায় নাচ করল ।
ব্যস ! আমার স্বপ্নে জাগরণে তখন সেই নায়ক , যে এসে বলবে ‘সাগর জলে সিনান করি সজল এলো চুলে / বসিয়া ছিলে ঊপ ল উপকূলে’...আমি খালি গাইছি ‘ সুনীল সাগরের শ্যামল কিনারে / দেখেছি পথে যেতে তুলনা হীনারে ’...শেষ দৃশ্যে নায়ক নায়িকার মিলন ।
 গাইছি ‘ মোর বীণা ওঠে কোন সুরে বাজি / কোন নব চঞ্চল ছন্দে’...আমার মনে রোমাঞ্চের ছোঁয়া লেগে গেল ।
 স্নিগ্ধাদি আর আমার সপ্নের সওদাগর তখন সমার্থক।
 তখন সপ্তম শ্রেণী ।
 ইশকুলে এবং তার পরেও অনেক বার নৃত্যনাট্যের র গান গেয়েছি , ‘ সাগরিকার’মত অনুভূতি আর জাগে নি ।
 বোধহয় বড় হয়ে যাচ্ছিলাম ।
 তারপর কী যে হোল , স্নিগ্ধাদিকে কী ভীষণ ভালো লাগতে লাগল ।
 মুখচোরা ছিলাম বলে কখনও কথা বলি নি ।
 আমার অন্য সহপাঠিনীরাওদের ঘরে যেত আড্ডা মারতে ।
 আমি কেবল একরাশ ভালোলাগা বুকে চেপে দেখলাম ওরা উচ্চ মাধ্যমিকের গণ্ডি পেরিয়ে গেলো ।
 স্নিগ্ধাদি এখানে বাইরে থেকে পড়তে এসে ছিল ।
 আর কখনোই আলাপহওয়ার আশা ছিল না ।
 স্নিগ্ধাদি আমার মনে রয়ে গেলো ।
 তখন আমার সেই সব বান্ধবীদের ঈর্ষা করতাম , যারা কি সহজে মিশত ওর সাথে ।
 আজ অবশ্য নিজেকে বেশি সৌভাগ্যবতী মনে হয় ।
 কারণআমার যে সম্পদ তা চিরকালীন হতাশ কাব্য , এই অনুভূতিটা ওরা কখনো বুঝবে না! ভালোলাগতো পারমিতা দিকে।
 আমাদের উনি ইংরেজি পড়াতেন ।
 যতটা না ভাল লাগত পড়ানোর ধরন, তারচেয়ে ওনেক বেশি ভাল লাগত ওনার কেতা ! আমরা তখন সদ্য তেরো ।
 অগাধ কৌতূহল পারমিতাদির বিশেষ বন্ধুটি সম্পর্কে ।
 তখন তার মধ্যে কতটা সত্য আর কতটা রটনা ছিল , বোঝারক্ষমতা নেই ।
 ছিল কেবল ওনার চাল চলনের অন্ধ অনুকরণ ।
 ওনার হাঁটা, চলা , কথা বলা - সবি আমাদের টানে ।
 ক্লাস এ পড়া করি প্রানপনে , যদি মেলে বাড়তি নজর ।
 বেশ একটা প্রতিযোগিতা চলেবন্ধুদের মধ্যে ।
 তারপর গোগ্রাসে পড়ছি বুদ্ধদেব বসু , শঙ্খ ঘোষ , শক্তি চাটুজ্জে ।
 পেরিয়ে গেছি সুকান্ত আর নজরুল ।
 এখন বেশি প্রিয় বীরেন্দ্র চট্টপাধ্যায় , সমরেন্দ্র সেনগুপ্ত ,অনুবাদে পাবলো নেরুদা আর লোরকা ,হাইনরিখ হাইনে ।
 এখন বুঝি আমরা বড় হচ্ছিলাম ।
 নিত্য নতুন ভালো লাগায় জড়িয়ে যাচ্ছিলাম ।
 আমাদের সামনে বাস্তিল পতনের তিনশ বছর , আমাদের ডাকছে পেরেস্ত্রইকার খোলা হাওয়া , একদিকেমাক্সিম গরকি , ইস্পাত , আন্তন চেকভ , অন্যদিকে তিএনআনমেন স্কয়ার ।
 আমরা বুঝিনা ভাল করে কোনটা বেশি জরুরি , সাম্যবাদের গান নাকি মনমোহনি উদার নীতি ।
 তখনো পড়া হয়নি জয় এর 'বেণীমাধব' , কি ভীষণ মিস ! আমরা সবচেয়ে ভালভাবে তো ঐ ভাষাতেই বর্ণিত হতে পারতাম ! এর মধ্যেই বিয়ে হয়ে গেল পারমিতাদির , না আমাদের ভাবা সেই বন্ধুর সাথে নয় , অনেক দূরে , অন্য কোথাও ।
 কি ভীষণ রাগ হল সেই নিঠুর কালার ওপর , যার সাথে বিয়ে না হওয়াতে উনি চাকরিছেড়ে চলে গেলেন ।
 আজ বুঝি আমাদের ফ্যান্টাসি আর বাস্তবে অনেক ফারাক ছিল ।
 আমি তখন নবম শ্রেণী ।
 শুরু হল আর এক অধ্যায় ।
 আমার এই সময়কার গৃহশিক্ষক পুরো পাগলা দাশু মার্কা , কিম্বাসুকুমারের আবোল তাবোল নায়ক ।
 তার পড়াশুনোর থেকে খেলাধুলোর রেকর্ড ভাল।
সে আন্তর্জাতিক সিনেমার পোকা ।
 চলচিত্র উৎসবের মাথা ।
রবিশঙ্কর , আমজাদ আলিদের দুনিয়ায় অবাধ বিচরণ ।
 কাজেই স্বভাব দোষে আমিও বিবর্তিত হচ্ছি ।
 সে করাপড়া আঙ্গুলে আমার হাত স্পর্শ করলে অঙ্ক ভুলে আমি কেঁপে উঠি ।
 ইচ্ছে হয় সপ্তাহে রোজ রোজ সে আসুক ।
 আমি কি প্রেমে পড়ে গেছিলাম ?
 কি জানি ?
 একদিন সে আমার ঠোঁট স্পর্শ করলো ঠোঁটে ।
 আমি আর আমি থাকলাম না ।
 পালক হয়ে গেলাম ।
 নাকি শিমুল তুলো ।
 এই চলতে চলতে একদিন বাবার কাছে ধরা পড়ে গেলাম ।
 বাবা গম্ভীর ।
 আমি চিরকুটে লিখলাম , ‘আমি কিছু করি নি , ওই জোর করেছিল !’ বাবা ওকে আমাদের বাড়ি আসতে বারণ করে দিল ।
 সেই শেষ ।
 চটকে গেল আমার প্রেমের কুঁড়ি ।
 জন্মাবধি আমি পাঁড় বোহেমিয়ান ।
 কোথাও স্থির থাকতে পারি না ।
 কি যে খুঁজে বেড়াই কে জানে ! যেখানে যা কিছু ভালোলাগে আমি যে কেবল কুড়িয়ে বেড়াই ।
আমার সামনে তখন এভাবেই একটা একটা করে দুনিয়া উন্মোচিত হচ্ছে ।
 যা শুনি অন্যরকম বিশ্বাস করে ফেলি ।
 তার আগেই মাসতুতো দিদির বন্ধুরা আমায় আঁতেল বলেছে আড়ালে ।
 দিদির কাছে তা জেনে বুঝতে পারছি তাহলে ঠিক ঠাকই এগোচ্ছি ভবিতব্যের দিকে ! হা হা হা … ****************************************************** ।
